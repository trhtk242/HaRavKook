תּוֹרָה שֶׁבִּכְתָב אָנוּ מְקַבְּלִים עַל יְדֵי הַצִּיּוּר  הַיּוֹתֵר עֶלְיוֹן וְיוֹתֵר מַקִּיף שֶׁבְּנִשְׁמָתֵנוּ. אָנוּ מַרְגִּישִׁים מִקִּרְבָּהּ אֶת הַבְהָקַת תִּפְאֶרֶת הָאוֹרָה הַחַיָּה הַכְּלָלִית שֶׁל כָּל הַיְקוּם. דָּאִים אָנוּ עַל יָדָהּ לְמַעְלָה מִכָּל הִגָּיוֹן וְשֵׂכֶל, חָשִׁים אָנוּ רוּחַ אֱלֹהִים עֶלְיוֹן מְרַחֶפֶת עָלֵינוּ, נוֹגַעַת וְאֵינָהּ נוֹגַעַת, טָסָה עַל פְּנֵי חַיֵּינוּ מִמַּעַל לָהֶם וּמַזְרַחַת אוֹתָם בְּאוֹרָהּ. הָאוֹר מַבְהִיק, נוֹצֵץ וְחוֹדֵר בַּכֹּל, תַּחַת כָּל הַשָּׁמַיִם יִשְׁרֵהוּ. לֹא רוּחַ הָאֻמָּה חוֹלְלָה אוֹר גָּדוֹל זֶה - רוּחַ אֱלֹהִים יוֹצֵר-כֹּל יְצָרָהּ, תּוֹרַת חַיִּים זֹאת יְסוֹד יְצִירַת כָּל הָעוֹלָמִים כֻּלָּם.
בַּתּוֹרָה שֶׁבְּעַל פֶּה אָנוּ יוֹרְדִים כְּבָר אֶל הַחַיִּים. אָנוּ חָשִׁים שֶׁהִנְנוּ מְקַבְּלִים אֶת הָאוֹרָה הָעֶלְיוֹנָה בַּצִּנּוֹר הַשֵּׁנִי שֶׁבַּנְּשָׁמָה, בַּצִּנּוֹר הַמִּתְקָרֵב לְחַיֵּי הַמַּעֲשֶׂה. אָנוּ חָשִׁים, שֶׁרוּחַ הָאֻמָּה, הַקְּשׁוּרָה כְּשַׁלְהֶבֶת בְּגַחֶלֶת בְּאוֹר תּוֹרַת אֱמֶת, הִיא גָּרְמָה בְּאָפְיָהּ הַמְיֻחָד, שֶׁתּוֹרָה שֶׁבְּעַל פֶּה נוֹצְרָה בְּצוּרָתָהּ הַמְיֻחָדָה. וַדַּאי כְּלוּלָה הִיא תּוֹרַת הָאָדָם הַזֹּאת בְּתוֹרַת ד', - תּוֹרַת ד' הִיא גַּם הִיא. הָעַיִן הַפְּקוּחָה שֶׁל צוֹפֶה בָּאַסְפַּקְלַרְיָה הַמְאִירָה, הַנֶּאֱמָן בְּכָל בֵּית ד', לֹא אֶפְשָׁר שֶׁמִּמֶּנָּה תִּהְיֶה נֶעֱלֶמֶת שִׁפְעַת-חַיִּים זֹאת לְכָל פִּתּוּחֶיהָ. גַּם מַה שֶּׁתַּלְמִיד וָתִיק עָתִיד לְחַדֵּשׁ הַכֹּל נֶאֱמַר לְמֹשֶׁה מִסִּינַי.
וּשְׁנֵי אוֹרִים הַלָּלוּ עוֹשִׂים עוֹלָם שָׁלֵם, שֶׁשָּׁמַיִם וָאָרֶץ יִשְּׁקוּ בְּתוֹכוֹ.
תּוֹרָה שֶׁבְּעַל פֶּה מֻנַּחַת בְּעֶצֶם אָפְיָהּ שֶׁל הָאֻמָּה, שֶׁמָּצְאָה אֶת בִּרְכָתָהּ עַל יְדֵי הַגִּלּוּי הַשָּׁמַיְמִי שֶׁל תּוֹרָה שֶׁבִּכְתָב. בְּהִתְגַּלּוּתָהּ נְמוּכָה הִיא תּוֹרָה שֶׁבְּעַל פֶּה מִתּוֹרָה שֶׁבִּכְתָב. כִּי הֲרֵי הַגּוֹרֵם הָרָאשִׁי לִמְצֹא אֶת נְתִיבָתָהּ הִיא הַתּוֹרָה שֶׁבִּכְתָב, הַיַּחַשׂ הָעֶלְיוֹן שֶׁל הָאֻמָּה עִם הָאֱלֹהוּת הָעֶלְיוֹנָה, עִם הַמְגַמָּה שֶׁל הַמְגַמּוֹת, עִם הַנֵּצַח וְהַהוֹד שֶׁבָּעוֹלָמִים וּמִלְמַעְלָה שֶׁל כָּל כְּלָלוּתָם. אֲבָל בַּצּוּרָה הַפְּנִימִית הֲלֹא הַתּוֹרָה נִתְּנָה לְיִשְׂרָאֵל בִּשְׁבִיל סְגֻלָּתָם הַפְּנִימִית הָעֶלְיוֹנָה, הֲרֵי גָּרְמָה סְגֻלָּה אֱלֹהִית גְּנוּזָה זוֹ לְהוֹפָעַת תּוֹרָה מִן הַשָּׁמַיִם עֲלֵיהֶם, וְנִמְצֵאת עֶלְיוֹנָה תּוֹרָה שֶׁבְּעַל פֶּה בְּשָׁרְשָׁהּ מִשֹּׁרֶשׁ תּוֹרָה שֶׁבִּכְתָב, חֲבִיבִין דִּבְרֵי סוֹפְרִים יוֹתֵר מִדִּבְרֵי תּוֹרָה.
יְנִיקַת תּוֹרָה שֶׁבְּעַל פֶּה הִיא בִּגְנִיזוּ מִן הַשָּׁמַיִם וּבְגִלּוּי מֵהָאָרֶץ . וּצְרִיכָה אֶרֶץ יִשְׂרָאֵל לִהְיוֹת בְּנוּיָה וְכָל יִשְׂרָאֵל יוֹשְׁבִים עָלֶיהָ מְסֻדָּרִים בְּכָל סִדְרֵיהֶם, מִקְדָּשׁ וּמַלְכוּת, כְּהֻנָּה וּנְבוּאָה, שׁוֹפְטִים וְשׁוֹטְרִים וְכָל תַּכְסִיסֵיהֶם, אָז חַיָּה הִיא תּוֹרָה שֶׁבְּעַל פֶּה בְּכָל זִיו תִּפְאַרְתָהּ, פּוֹרַחַת וּמַעֲלָה נִצָּהּ וּמִתְחַבֶּרֶת לַתּוֹרָה שֶׁבִּכְתָב בְּכָל שִׁעוּר קוֹמָתָהּ. בַּגָּלוּת נִפְרְדוּ הַתְּאוֹמִים, נִתְעַלְּתָה תּוֹרָה שֶׁבִּכְתָב לִמְרוֹמֵי קְדֻשָּׁה, וְיָרְדָה תּוֹרָה שֶׁבְּעַל פֶּה בְּעֹמֶק תַּחְתִּית, וּמִכָּל מָקוֹם הִיא מְקַבֶּלֶת יְנִיקָה חֲשָׁאִית מֵאוֹר תּוֹרָה שֶׁבִּכְתָב מִסְּפִיחַ הֶעָבָר, הַמַּסְפִּיק לְהַעֲמִידָהּ בְּחַיִּים מְצֻמְצָמִים. וְהִיא יוֹרֶדֶת וְנוֹפֶלֶת בְּכָל יוֹם וָיוֹם עַד אֲשֶׁר יָפוּחַ הַיּוֹם וְאוֹר חַיִּים יָבוֹא מֵאוֹצַר גְּאֻלַּת עוֹלָמִים, וְיִשְׂרָאֵל יַעֲשֶׂה חַיִל, יִנָּטַע עַל אַרְצוֹ וִישַׂגְשֵׂג בְּכָל הֲדַר סְדָרָיו. אָז תָּחֵל תּוֹרָה שֶׁבְּעַל פֶּה לִצְמֹחַ מֵעֹמֶק שָׁרְשָׁהּ, תַּעֲלֶה מַעְלָה מַעְלָה, וְאוֹר תּוֹרָה שֶׁבִּכְתָב יַזְרִיחַ עָלֶיהָ קַרְנֵי אוֹרָה מֵחָדָשׁ, חֲדָשִׁים לַבְּקָרִים. וְהַדּוֹדִים יִתְאַחֲדוּ בִּנְוֵה אַפִּרְיוֹנָם, וְאוֹר נִשְׁמַת אֵל חֵי הָעוֹלָמִים, הַמִּתְגַלֶּה בִּתְחִיַּת יִשְׂרָאֵל וּבְרוּם קַרְנוֹ, יָאִיר בְּאוֹר שִׁבְעַת הַיָּמִים שֶׁל אוֹר הַחַמָּה וְאוֹר הַלְּבָנָה גַּם יַחַד, וְהָיָה אוֹרָם יָשָׁר חוֹדֵר וּמוֹשֵׁךְ מִזֶּה לְזוֹ, וְעוֹנֶה אֶת הָאָרֶץ וְאֶת הָעָם בְּכָל יִפְעַת חַיִּים. וְהָיָה אוֹר הַלְּבָנָה כְּאוֹר הַחַמָּה, וְאוֹר הַחַמָּה יִהְיֶה שִׁבְעָתַיִם כְּאוֹר שִׁבְעַת הַיָּמִים, בְּיוֹם חֲבֹשׁ ד' אֶת שֶׁבֶר עַמּוֹ וּמַחַץ מַכָּתוֹ יִרְפָּא .
עִנְיַן תּוֹרָה לִשְׁמָהּ - לְשֵׁם הַתּוֹרָה. כִּי מְצִיאוּת הַחָכְמָה הוּא רְצוֹן הַשֵּׁם יִתְבָּרַךְ שֶׁתִּהְיֶה בְּפֹעַל, וְהיא מְצִיאוּת יוֹתֵר נֶחְמָדָה וּמְעֻלָּה מִכָּל מַה שֶּׁאֶפְשָׁר לְהֵחָשֵׁב, וְאֵין הַחִסָּרוֹן כִּי-אִם מִצִּדֵּנוּ, שֶׁמִּצַּד הֱיוֹתֵנוּ שְׁקוּעִים בְּגוּף אֵין אָנוּ מַכִּירִים כָּל עִנְיַן גֹּדֶל וְחֹזֶק וְעִלּוּי מְצִיאוּתָהּ. וְחָכְמַת הַתּוֹרָה הֲרֵי הִיא הַגִּלּוּי הָאֱלֹהִי כְּפִי רְצוֹנוֹ יִתְבָּרַךְ הַבָּא מִצַּד עֲבוֹדָתֵנוּ וְתַלְמוּדֵנוּ. וְהִנֵּה כָּל הַלּוֹמֵד תּוֹרָה הוּא מוֹצִיא מֵהַכֹּחַ אֶל הַפֹּעַל אֶת מְצִיאוּת חָכְמָתָהּ מִצַּד נַפְשׁוֹ, וּבְוַדַּאי אֵינוֹ דּוֹמֶה הָאוֹר הַמִּתְחַדֵּשׁ מִצַּד חִבּוּר הַתּוֹרָה לְנֶפֶשׁ זוֹ לָאוֹר הַנּוֹלָד מֵהִתְחַבְּרוּתָהּ לְנֶפֶשׁ אַחֶרֶת, וְאִם-כֵּן הוּא מַגְדִּיל הַתּוֹרָה מַמָּשׁ בְּלִמּוּדוֹ, וְכֵיוָן שֶׁהַקָּדוֹשׁ בָּרוּךְ הוּא רוֹצֶה שֶׁיַּגְדִּיל תּוֹרָה, הַדֶּרֶךְ הַיָּשָׁר הוּא שֶׁיִּלְמַד הָאָדָם מִצַּד אַהֲבָתוֹ אֶת הָאוֹר הַגָּדוֹל, שֶׁרוֹצֶה הַשֵּׁם יִתְבָּרַךְ בְּגִלּוּי מְצִיאוּתוֹ, שֶׁיִּתְגַּדֵּל יוֹתֵר וְיוֹתֵר. וּמִכָּל-שֶׁכֵּן לְחַדֵּשׁ בַּתּוֹרָה, שֶׁהוּא וַדַּאי הַגְדָּלַת הַתּוֹרָה מַמָּשׁ בְּאוֹר כָּפוּל.
עִקַּר לִמּוּד תּוֹרָה לִשְׁמָהּ, בָּעִנְיָנִים הָרוּחָנִיִּים מִתְקַיֵּם הַדָּבָר כִּפְשׁוּטוֹ, כִּי קִרְבַת ד' וְרוֹמְמוּת הַקְּדֻשָּׁה גְּלוּיָה בָּהֶם, וְהָאָדָם מִתְרוֹמֵם עַל יָדָם, וּבָעִנְיָנִים הַמַּעֲשִׂיִּים צְרִיכִים לְהָבִין שֶׁהֵם כֻּלָּם סְעִיפִים וּלְבוּשִׁים שֶׁל אוֹר הַיֹּשֶׁר וְהַצֶּדֶק הָאֱלֹהִי, וּבְתוֹךְ כָּל הַפְּרָטִים יַחַד נִמְצֵאת הַנְּשָׁמָה הָאֱלֹהִית שֶׁל שִׁכְלוּל הָעוֹלָם, בְּחַיִּים בְּחֹמֶר וְרוּחַ, בַּחֶבְרָה וּבַיָּחִיד, וּמִמֵּילָא נוֹקֵב הָאוֹר וְיוֹרֵד גַּם כֵּן בְּכָל פְּרָט וּפְרָט. וְכֵיוָן שֶׁרֶגֶשׁ הַלֵּב וְהַשֵּׂכֶל הַפְּנִימִי נָתוּן לַהֶאָרָה הָאֱלֹהִית הַכְּלָלִית, הַמִּסְתַּתֶּרֶת בְּכָל הֲמוֹן הַלִּמּוּדִים הַמַּעֲשִׂיִּים, מִתְהַוֶּה עַל יְדֵי זֶה גִּלּוּי פְּנִימִי בְּכָל פְּרָט וּפְרָט, שֶׁיּוֹצֵא לָאוֹר לְפִי כִּשְׁרוֹן רוּחוֹ שֶׁל כָּל אֶחָד. לִפְעָמִים מִתְרַחֵב הָרַעְיוֹן וּמִתְגַּלֵּם עַד שֶׁאֶפְשָׁר גַּם כֵּן לְבַטֵּא וּלְבָאֵר אֶת נִיצוֹץ הָאוֹר הָאֱלֹהִי, שֶׁנִּתְפָּס בְּאֵיזֶה מִן הַפְּרָטִים, וּבְרוֹמְמוּת מַעֲלָה בְּכָל הַפְּרָטִים, וְלִפְעָמִים מִתְגַּלֶּה הַדָּבָר רַק בְּתוֹר הִתְנוֹצְצוּת עֲדִינָה בְּחַדְרֵי הַלֵּב, אֲבָל מִכָּל מָקוֹם הִיא מַעֲלָה אֶת הַנְּשָׁמָה לְמַצָּב נַעֲלֶה, שֶׁהַחַיִּים כֻּלָּם מִזְדַכְּכִים עַל יָדָהּ. וְזֶהוּ כָּל הָעוֹסֵק בַּתּוֹרָה לִשְׁמָהּ זוֹכֶה לִדְבָרִים הַרְבֵּה, וְהַהֶאָרָה הַכְּלָלִית לְעֻמָּתָהּ נֶאֱמַר וְלֹא עוֹד אֶלָּא שֶׁכָּל הָעוֹלָם כֻּלּוֹ כְּדַאי הוּא לוֹ.
כְּשֶׁעוֹסֵק בַּתּוֹרָה, בִּדְבָרִים פְּשׁוּטִים, יִרְאֶה אֵיךְ יֵרֵד הָאוֹר הָעֶלְיוֹן בְּצוּרָה נִפְלָאָה, עַד שֶׁנִּתְיַשֵּׁב כָּל כָּךְ יָפֶה בְּעוֹלַם הַמַּעֲשֶׂה, וְיַרְחִיב לְבָבוֹ עַל הַיְקָר הַגָּדוֹל הַזֶּה וְעֹז הַחַיִּים הַלָּלוּ, הַנּוֹבְעִים מִמְּקוֹר קֹדֶשׁ הַקֳּדָשִׁים הַמְּלֵאִים עַל יְדֵי הַשְּׁבִיל הַמְקֻדָּשׁ שֶׁל אוֹר יִשְׂרָאֵל בְּכָל הָעוֹלָם כֻּלּוֹ, וְיֵדַע בָּרוּר שֶׁהָאוֹר הַזֶּה, הַמְצֻמְצָם כָּל כָּךְ בְּתֵיבוֹת וּבְאוֹתִיּוֹת, בְּמִנְהָגִים, בְּמַעֲשִׂים, בְּדִינִים, בְּפִלְפּוּלִים וּבִסְבָרוֹת, פּוֹגֵשׁ הוּא אֶת הָאוֹר הָעֶלְיוֹן הַמְרוֹמָם מִכָּל אֵלֶּה, וּמִתְרַחֵץ בּוֹ, וּמִשְׁתַּעַשְׁעִים הֵם יַחַד, וְאוֹר חֵי הָעוֹלָמִים מִתְמַלֵּא זִיו וְעֹנֶג גָּדוֹל מֵהַפְּגִישָׁה הַתְּמִידִית הַזֹּאת, שֶׁבָּאָה מִכֹּחַ הָעוֹסֵק בַּתּוֹרָה לִשְׁמָהּ, שֶׁעוֹשֶׂה שָׁלוֹם בְּפָמַלְיָא שֶׁל מַעְלָה וּבְפָמַלְיָא שֶׁל מַטָּה .
אֶחָד מֵהַדְּרָכִים שֶׁל עֵסֶק הַתּוֹרָה לִשְׁמָהּ הוּא, לְהַעֲשִׁיר אֶת כְּנֶסֶת יִשְׂרָאֵל בְּכֹחוֹת רוּחָנִיִּים גְּדוֹלִים, וְכָל מַה שֶּׁמִּתְרַבֶּה אוֹר הַתּוֹרָה, וְעִמָּהּ חִבָּתָהּ וּכְבוֹדָהּ, בְּלֵב אֶחָד מִיִּשְׂרָאֵל, הֲרֵי הַכֹּחַ הַיְסוֹדִי שֶׁל הָאֻמָּה מִתְחַזֵּק וּמִתְאַמֵּץ, וְהַנְּשָׁמָה הַפְּרָטִית שֶׁל זֶה הָאִישׁ, הַפּוֹעֵל בְּרָכָה כְּלָלִית זוֹ, הִיא מִצַּד עַצְמָהּ גַּם כֵּן מִתְגַּדֶּלֶת וּמִתְהַדֶּרֶת, מִשְׁתַּלֶּמֶת וּמִתְפָּאֶרֶת בַּעֲנָפִים רַבִּים וְרַעֲנָנִים, וּמְשַׁלַּחַת שָׁרָשִׁים רַבִּים וְאַדִּירִים, וּמִשְׁתָּרֶשֶׁת עַל יָדָם בְּשָׁרְשֵׁי עֵץ הַחַיִּים הָאֲמִתִּיִּים, שֶׁכְּפִי טָהֳרָתָהּ וּגְבוּרָתָהּ תַּכִּיר וְתָחוּשׁ אֶת עֹמֶק נֹעַם טַעֲמָם שֶׁל הַחַיִּים הַמְאֻשָּׁרִים הַלָּלוּ. וְחִכֵּךְ כְּיֵין הַטּוֹב הוֹלֵךְ לְדוֹדִי לְמֵישָׁרִים, דוֹבֵב שִׂפְתֵי יְשֵׁנִים .
כְּשֶׁלּוֹמְדִים תּוֹרָה לִשְׁמָהּ עוֹשִׂים חֶסֶד עִם כְּנֶסֶת יִשְׂרָאֵל. הָא כֵּיצַד, רוּחַ הָאֻמָּה מִתְחַזֵּק עַל יְדֵי מַה שֶּׁבָּנֶיהָ מִתְפַּרְנְסִים בְּפַרְנָסָתָם הָרוּחָנִית מִפְּרִי רוּחָהּ, וְהַתּוֹרָה כֻּלָּהּ הִיא מְלֵאָה רוּחַ יִשְׂרָאֵל, וְכָל יָחִיד הָעוֹסֵק בַּתּוֹרָה הוּא מְגַלֶּה כֹּחַ חַיִּים חָדָשׁ בְּנִשְׁמַת יִשְׂרָאֵל עַל יְדֵי הַמָּזוֹן הַנִּשְׁמָתִי שֶׁהוּא מְקַבֵּל מֵהַתּוֹרָה. וְכָל מַה שֶּׁהַתַּלְמוּד יוֹתֵר מוּאָר וּמֻכְתָּר יוֹתֵר בְּדֵעָה רְחָבָה וּבְשֵׂכֶל טוֹב, וְכָל מַה שֶּׁמִּתּוֹסֶפֶת בּוֹ יוֹתֵר נְדִיבוּת לֵבָב וְטָהֳרַת נֶפֶשׁ, כֵּן כֹּחַ הַחַיִּים הַיִּשְׂרְאֵלִיִּים הוֹלֵךְ וּמִתְגַּלֶּה עַל יָדוֹ וְנוֹתֵן לְהָאֻמָּה כֹּחַ וְשִׂמְחַת חַיִּים לְהִתְעוֹדֵד וְלָקוּם. וְכָל הָרִפְיוֹנוֹת שֶׁבָּאִים לָעוֹלָם בְּרוּחַ יִשְׂרָאֵל, מְקוֹרָם הוּא שִׁכְחַת הַתּוֹרָה וְרִפְיוֹן יָדַיִם מִן הַתּוֹרָה .
יְסוֹד תּוֹרָה לִשְׁמָהּ הוּא הַגְבָּרַת כֹּחָהּ שֶׁל כְּנֶסֶת יִשְׂרָאֵל, הַנִּמְצֵאת גְּנוּזָה בְּקִרְבֵּנוּ. וְכָל מַה שֶּׁנּוֹצִיא יוֹתֵר אֶל הַפֹּעַל סְעִיפֵי יְדִיעוֹת וְהַרְחָבַת רְגָשׁוֹת מִמֶּנָּה, הִנְנוּ מְגַדְּלִים אֶת כֹּחָה וּמַזְהִירִים אֶת יִפְעָתָהּ, וַהֲרֵינוּ מַגְדִּילִים אֶת הַתּוֹרָה עַצְמָהּ, שֶׁהִיא רוּחָנִיּוּת הַחַיִּים הָאֲמִתִּיִּים שֶׁל כְּנֶסֶת יִשְׂרָאֵל, הַצְּפוּנָה בָּנוּ, וַחֲבוּיָה בְּכָל הַתּוֹרָה כֻּלָּהּ וּבְכָל פְּרָט מִפְּרָטֶיהָ.
עִקַּר לִמּוּד תּוֹרָה לִשְׁמָהּ אִי אֶפְשָׁר לָבוֹא כִּי-אִם עַל יְדֵי הֶכְשֵׁר זֶה שֶׁל הַהֲבָנָה וְהַהַרְגָּשָׁה הַבָּאָה עִמָּהּ, אֵיךְ כָּל פְּרָטֵי תוֹרָה חֲבִיבִים חִבַּת קֹדֶשׁ וְאֵיךְ הָאוֹר הַכְּלָלִי, הַמָּלֵא חַיִּים וּמֵבִיא חַיִּים לָעוֹלָם, מִתְפַּלֵּשׁ הוּא בְּכָל הַפְּרָטִים כֻּלָּם.
קֶשֶׁר הַתּוֹרָה בְּהַקָּדוֹשׁ בָּרוּךְ הוּא, זֶהוּ יְסוֹד עֲבוֹדַת הַקֹּדֶשׁ שֶׁל אַנְשֵׁי הַסְּגֻלָּה. הֲרֵינוּ עוֹסְקִים בַּהֲלָכוֹת, בְּנִתּוּחֵיהֶן וּבִפְרָטֵיהֶן, יוֹדְעִים אָנוּ בְּדֶרֶךְ כְּלָל, שֶׁכָּל דִּבְרֵי תוֹרָה הִנָּם אָרְחוֹת ד', נוֹבְעִים מִמְּקוֹר הַחַיִּים הָעֶלְיוֹנִים. אָמְנָם בַּנְּשָׁמָה הֲלֹא חַיָּה הִיא הָעֲרִיגָה הָאֱלֹהִית, נֹעַם ד' מְפַעֵם בְּקִרְבָּהּ, וְקִרְבַת אֱלֹהִים לָהּ טוֹב מִכָּל מַחֲמַדִּים, וְאוֹתָהּ הָעֲרִיגָה הָעֲדִינָה הִיא מֻרְגֶּשֶׁת גַּם בְּלֵב הַחַיִּים, לִבִּי וּבְשָׂרִי יְרַנְּנוּ אֶל אֵל חָי. וּלְהָרִים אֶת מַעֲלַת הַהַרְגָּשָׁה הָאֲצִילִית הַטְּמוּנָה גַּם בְּקֶרֶב כָּל חַגְוֵי הַתּוֹרָה וּפְרָטֶיהָ כֻּלָּם, לְאוֹתָהּ הַמִּדָּה שֶׁל הַהַרְגָּשָׁה הָעֶלְיוֹנָה הַכּוֹלֶלֶת, שֶׁהִיא מְפַכָּה בַּנְּשָׁמָה מֵהַנֹּעַם הָעֶלְיוֹן, - פְּעֻלָּה זוֹ, הַבָּאָה מִתּוֹךְ מַשְׂאַת-נֶפֶשׁ אַדִּירָה, הִיא שַׁיֶּכֶת לְקִשְׁרָהּ שֶׁל תּוֹרָה בְּהַקָּדוֹשׁ בָּרוּךְ הוּא , דְּהַיְנוּ לְקֶשֶׁר תּוֹרָה-דִּלְתַתָּא הַפְּרָטִית עִם תּוֹרָה-דִּלְעֵילָּא הַכְּלָלִית.
כְּשֶׁמַּעֲלִים הַדְּבָרִים לְמַעְלָה בִּבְהִירוּת הַכַּוָּנָה, מִתּוֹסֶפֶת תָּמִיד יְדִיעָה בְּעֹשֶׁר הַמְּצִיאוּת הָעֶלְיוֹן, וְחֵשֶׁק אַהֲבַת עוֹלָם וְאַהֲבָה רַבָּה לְאוֹר אֵין סוֹף מִתְבַּסֶּמֶת בְּעֵדֶן הַחַיִּים, וְהִבִּיטוּ אֵלָיו וְנָהָרוּ
וּבְהֶסֵּחַ הַדַּעַת וַעֲנִיּוּתוֹ מִתְקַדְּרִים פְּנֵי שָׁמַיִם , וְהוֹד נֶהֱפָךְ לְדָוֶה וּלְאֶפֶס מְדֻלְדָּל, וְהַזִּקּוּק הַשָּׁמַיְמִי, הַדּוֹרֵשׁ אֶת תַּפְקִידוֹ בְּחָזְקָה, מְדַכֵּא אֶת כָּל יִתְרוֹן הָאָדָם וּמַכְהֶה אֶת אוֹר הַשֵּׂכֶל וְכָל תָּכְנֵי הַחַיִּים הַמְּלֵאִים. וּמִתּוֹךְ שֶׁהַזִּקּוּק לְשֹׁרֶשׁ כָּל יֵשׁ הוּא דָּבָר מֻכְרָח, מֻטְבָּע, וְנִמְשָׁךְ בְּאֵין הֶרֶף, מִתְיַבְּשִׁים מַעְיְנוֹת שִׁפְעַת הַחַיִּים מִן הָעוֹלָם עַל יְדֵי רִפְיוֹן יָדַיִם מִתּוֹרָה דִּלְעֵלָּא. וְהַכֹּל חוֹזֵר לְאוֹרוֹ וּלְחַיָּיו הַמַּבְרִיקִים עַל יְדֵי תְשׁוּבָה עֶלְיוֹנָה מְלֵאָה דֵּעָה וְשֵׂכֶל טוֹב, הַמּוּאָרָה בְּאוֹר תּוֹרָה שֶׁבְּחָכְמַת יִשְׂרָאֵל מוֹרֶשֶׁת אָבוֹת, הַמְּלֵאָה אֲצִילוּת עוֹלָמִים וְחַיֵּי עוֹלָם נָטַע בְּתוֹכֵנוּ, זוֹ תּוֹרָה שֶׁבְּעַל פֶּה בְּכָל דַּרְגּוֹתֶיהָ וּבִכְלִיל תִּפְאַרְתָהּ .
עִקַּר הַיְדִיעָה הִיא, שֶׁתִּהְיֶה כְּלָלוּת הַתּוֹרָה דְּבֵקָה בַּלֵּב בְּחֹזֶק וְהַכָּרָה בְּרוּרָה כָּל כָּךְ, עַד שֶׁמִּכֹּחַ הַשְׁפָּעַת הַכְּלָל יֻשְׁפַּע כֹּחַ הַזְּהִירוּת הַפְּרָטִי לְכָל מִצְוֹת וְדִקְדּוּקֵי תוֹרָה, וְאָז דּוֹמֶה הַדָּבָר לְכֹחַ חַיִּים הַנּוֹבֵעַ מִן הַלֵּב וּמִתְפַּשֵּׁט עַל הָאֵבָרִים כֻּלָּם. מַה שֶּׁאֵין כֵּן מִבַּלְעֲדֵי הַיְדִיעָה הָאֲמִתִּית הַכְּלָלִית הֲרֵי כָּל דָּבָר מִן הַתּוֹרָה הוּא עִנְיָן מְיֻחָד בִּפְנֵי עַצְמוֹ, וְזֶה מֵטִיל שִׁבּוּשׁ בִּיסוֹד הַכָּרַת הַתּוֹרָה , וּמוֹנֵעַ מֵעֲבוֹדַת אַהֲבָה וּנְדָבָה , וְהָיָה לָהֶם דְּבַר ד' צַו לָצָו קַו לָקָו. כִּי צָרִיךְ שֶׁיִּהְיוּ דִּבְרֵי תוֹרָה נִכָּרִים לְחֻקָּה אַחַת וּמִצְוָה אַחַת.
כְּשֶׁהַלֵּב בָּרִיא, מִתְפַּשֵּׁט בְּחֹזֶק כֹּחַ הַלַּחַץ, זֶרֶם הַדָּם בְּכָל הָעוֹרְקִים הַדַּקִּים וְהָרְחוֹקִים, וּכְשֶׁהַשֵּׂכֶל חָזָק לְהָבִין יְסוֹדָהּ שֶׁל תּוֹרָה וּכְלָלֶיהָ, וְאֵיךְ פְּרָטֶיהָ הָרַבִּים מִתְחַיְּבִים מִתּוֹךְ כְּלָלָהּ, הַהַשְׁקָפָה נַעֲשֵׂית בְּהִירָה וּמַקֶּפֶת, וּבָאָה אַהֲבָה רַבָּה וְרִגְשֵׁי כָבוֹד וְהַדְרַת קְדֻשָּׁה לְכָל דָּבָר וְדִקְדּוּק קַל שֶׁבַּתּוֹרָה.
כְּשֶׁלּוֹמְדִים תּוֹרָה לִשְׁמָהּ מַמְשִׁיכִים מֵהָרָצוֹן אֶת הַתַּכְלִית הַנִּשְׂגָּבָה שֶׁל הַתּוֹרָה, שֶׁהִיא מִתְפַּשֶּׁטֶת בְּכָל עִנְיָן פְּרָטִי, וְחֶסֶד עֶלְיוֹן הוֹלֵךְ וּמִתְרַבֶּה עַל הַשּׁוֹנֶה בְּעַצְמוֹ וְעַל כָּל הָעוֹלָם עִמּוֹ. אֲבָל כְּשֶׁלּוֹמְדִים שֶׁלֹּא לִשְׁמָהּ, אָז הַהוֹפָעוֹת הַפְּרָטִיּוֹת מִתְגַּלּוֹת עַל הַפְּרָטִים כְּשֶׁהֵם לְעַצְמָם, וְשִׂכְלָם הַכָּנוּס בָּהֶם הוּא מְצֻמְצָם, וּלְפִי מִדַּת הַשֵּׂכֶל הָרָצוֹן הוּא קָצָר, וּמָלֵא קַפְּדָנוּת וְזַעַף, וְנֹחַ לוֹ שֶׁלֹּא בָּא לָעוֹלָם.
כָּל דָּבָר מִן הַתּוֹרָה, בֵּין בַּהַגָּדָה בֵּין בַּהֲלָכָה, תּוֹבֵעַ הוּא אֶת תַּפְקִידוֹ לְהַרְווֹתוֹ בְּטַל שֶׁל תְּחִיָּה עֶלְיוֹן, מֵאוֹצַר הַהַרְגָּשׁוֹת הָעֶלְיוֹנוֹת וְהַמַּדָּעִים הַיּוֹתֵר רוֹמְמִים, הַמְפַכִּים מִתּוֹךְ הַכְּלָלִיּוּת הָאַדִּירָה, שֶׁזֶּה הַפְּרָט הַנִּלְמָד נוֹבֵעַ מִמֶּנָּה. זֹאת הִיא תְּכוּנַת הַצִּמָּאוֹן שֶׁל הָעוֹסְקִים בַּתּוֹרָה לִשְׁמָהּ, הַמִּתְגַּבֶּרֶת בָּהֶם תָּמִיד וּמְבִיאָתַם לִידֵי מְרִירוּת נֶפֶשׁ מֵעֵבֶר מִזֶּה וְלִידֵי עֲלִיַּת נְשָׁמָה וְהַרְחָבַת דַּעַת בִּקְדֻשָּׁה עֶלְיוֹנָה מֵעֵבֶר מִזֶּה.
בְּכָל לִמּוּד יֵשׁ נִיצוֹץ שֶׁל הָאוֹר הַכְּלָלִי הַמִּתְגַּלֶּה בַּכֹּל, וְיָקְרוֹ שֶׁל הַנִּיצוֹץ הוּא מִפְּנֵי יִחוּשׂוֹ אֶל הַכְּלָלִיּוּת, אַף עַל פִּי שֶׁהוּא בְּהֶעְלֵם מְאֹד, וְגִלּוּיוֹ הוּא רַק מִצַּד הַפְּרָטִיּוּת. וְהָעוֹסֵק בַּתּוֹרָה לִשְׁמָהּ דַּעְתּוֹ וְלִבּוֹ נְתוּנִים אֶל הַצְּפִיָּה הַכְּלָלִית שֶׁלָּהּ, עַל כֵּן אוֹרָהּ הַכְּלָלִי מִתְגַּלֶּה עָלָיו, וּבָא לְמַדְרֵגוֹת גְּדוֹלוֹת בְּהַשָּׂגָה.
בְּחָכְמוֹת וִידִיעוֹת הָעוֹלָם בִּמְצִיאוּת הַמּוּחָשׁ הִנְנוּ רוֹאִים, שֶׁנָּכוֹן לֵאמֹר עִם מַה גָּדְלוּ מַעֲשֶׂיךָ ד' גַּם כֵּן בְּרֹב הִשְׁתּוֹמְמוּת מַה קָּטְנוּ מַעֲשֶׂיךָ ד' . כְּלוֹמַר כְּשֶׁם שֶׁהִנְנוּ מִתְמַלְּאִים פֶּלֶא עַל גֹּדֶל הַמְּאוֹרוֹת, עַל הַמֶּרְחָבִים הַגְּדוֹלִים, הַמְּלֵאִים כּוֹכְבֵי שַׁחַק נִפְלָאִים, וְהַכֹּחוֹת הַטִּבְעִיִּים הָאַדִּירִים, כֵּן הִנְנוּ מִתְפַּלְּאִים בְּהִסְתַּכְּלוּתֵנוּ לְעֹמֶק הַיְצִירָה בְּקַטְנוּתָהּ, בִּפְרָטֵי הָאֵבָרִים שֶׁל בַּעֲלֵי חַיִּים הַיּוֹתֵר קְטַנִּים, וְדַקּוּת הֶחֳמָרִים וְדַיְקָנוּת הַכֹּחוֹת שֶׁבַּמְּקוֹמוֹת הַיּוֹתֵר רְחוֹקִים, וְעַל יְדֵי הַיְדִיעָה הַשְּׁלֵמָה שֶׁל שְׁנֵי הַקְּצָווֹת, שֶׁל הַגֹּדֶל וְהַקֹּטֶן, יִתְמַלֵּא צִיּוּר הַמְּצִיאוּת בְּלִבּוֹ שֶׁל אָדָם עַל מַתְכֻּנְתּוֹ. וְכֵן הוּא גַּם בְּהַתּוֹרָה. כְּלָלוּת הַהַשָּׂגוֹת הָעֶלְיוֹנוֹת שֶׁבָּהּ, בַּדֵּעוֹת הַכְּלָלִיּוֹת וּבְאָרְחוֹת הַצֶּדֶק הָעֶלְיוֹנִים וְהַחָכְמוֹת הָרוּחָנִיּוֹת הַנַּעֲלוֹת, הֵם מַרְאִים לָאָדָם עוֹלָם מָלֵא שֶׁל גְּדֻלָּה, שֶׁל מֻשָּׂגִים כּוֹלְלִים שֶׁהֵם כְּכוֹכְבֵי שַׁחַק. אֲבָל דַּוְקָא מִצַּד הַהִתְרוֹמְמוּת הַזֹּאת צָרִיךְ הָאָדָם לָדוּן, שֶׁכְּשֵׁם שֶׁיִּמְצָא רְכוּשׁ גָּדוֹל בַּכְּלָלִים הַגְּדוֹלִים, כֵּן יִמְצָא גַּם כֵּן תִּלֵּי תִּלִּים שֶׁל הֲמוֹן חֲדָשׁוֹת וּנְצוּרוֹת עַל כָּל קוֹץ וָקוֹץ , בְּכָל פְּרָטֵי פְרָטֶיהָ שֶׁל תּוֹרָה, שֶׁהַהַגְבָּלוֹת הַמְדֻיָּקוֹת וְהַהִתְרַחֲבוּת הַמִּתְיַלְּדוֹת בְּכָל עָנָף וְעָנָף, הַהוֹלֵךְ וּמִתְפַּצֵּל לְעָלָיו וְיוֹנְקוֹתָיו, אֵין לָהֶן שִׁעוּר. וְאָז אֲפִלּוּ כְּשֶׁיִּהְיֶה הַרְבֵּה נוֹטֶה לִגְדֻלַּת הַדַּעַת בְּמֶרְחֲבֵי הַכְּלָלִים יִנְעַם לוֹ לַעֲסֹק בַּתּוֹרָה לִשְׁמָהּ בְּדִיּוּקֵי פְרָטֵי הַפְּרָטִים, וְיַעֲלֶה בְּיָדוֹ בְּחוֹבֶרֶת דָּבָר גָּדוֹל וְדָבָר קָטָן דָּבָר גָּדוֹל מַעֲשֵׂה מֶרְכָּבָה וְדָבָר קָטָן הֲוָיוֹת דְּאַבַּיֵּי וְרָבָא .
בְּשָׁעָה שֶׁרוּחַ הַקֹּדֶשׁ הַנּוֹבֵעַ מִכְּנֶסֶת יִשְׂרָאֵל שׁוֹרֶה עַל הָאָדָם, רוֹאֶה הוּא בְּעֵינָיו אֵיךְ שֶׁכָּל תּוֹרָה שֶׁבְּעַל פֶּה כֻּלָּהּ לְכָל פְּרָטֶיהָ הִיא הִסְתַּעֲפוּת שֹׁרֶשׁ רוּחָהּ הַקָּדוֹשׁ שֶׁל הָאֻמָּה, וְכֻלָּם יַחַד, הַפְּרָטִים וּפְרָטֵי הַפְּרָטִים, מַצִּיגִים הֵם בִּמְלֹא הַחַיִּים וְהָאוֹרָה אֶת נִשְׁמָתָהּ בְּכָל מְלֹא קוֹמָתָהּ. וּמִתּוֹךְ הָאַהֲבָה הַגְּדוֹלָה, שֶׁמִּתְגַּלָּה בַּנְּשָׁמָה לְהָאֻמָּה כֻּלָּהּ, וְכָל סְגֻלַּת נִשְׁמָתָהּ, מִתְפַּשֶּׁטֶת אַהֲבָה טְהוֹרָה תְּמִידִית עֶלְיוֹנָה עַל כָּל תּוֹרָה שֶׁבְּעַל פֶּה, וְהָאַהֲבָה מַבְהֶקֶת אֶת הַהַכָּרָה שֶׁל הַפְּרָטִים, וּמְחַדֶּדֶת אֶת הַכִּשָּׁרוֹן לְהוֹצִיא דָּבָר מִתּוֹךְ דָּבָר בְּבִינַת אֱמֶת, וּמִמֶּנָּה חוֹזֶרֶת הַחִבָּה בְּקָדְשָׁהּ הָעֶלְיוֹן לַתּוֹרָה שֶׁבִּכְתָב בְּרוּם תִּפְאַרְתָּהּ. וּשְׁנֵיהֶם יַחַד מִתְנוֹצְצִים בִּגְוָנִים נְהִירִים בְּתוֹר שֹׁרֶשׁ נִשְׁמַת הָאֻמָּה וַעֲנָפֶיהָ.
הַהַכָּרָה הַגְּדוֹלָה בַּמְגַמָּה הָאֱלֹהִית אֲשֶׁר לַתּוֹרָה, וְלַנְּבוּאָה וּלְרוּחַ הַקֹּדֶשׁ בִּכְלָל, מְבִיאָה אֶת הַמַּחְשָׁבָה לִסְקִירַת הָאַחְדּוּת שֶׁלָּהֶם . וְנִמְצָא שֶׁהַנְּבִיאִים וְהַכְּתוּבִים כְּלוּלִים בַּתּוֹרָה, וְהַתּוֹרָה עוֹמֶדֶת כְּלוּלָה וּמְאֻחֶדֶת בִּקְדֻשָּׁתָהּ הָעֶלְיוֹנָה בְּקוֹל אֱלֹהִים חַיִּים, שֶׁכָּל אֲשֶׁר נִשְׁמָתוֹ חַיָּה מַקְשִׁיב הוּא וְשׁוֹמֵעַ אֶת הַקּוֹל הַגָּדוֹל הַזֶּה, הַהוֹלֵךְ וּבוֹקֵעַ בְּכָל הַתּוֹרָה כֻּלָּהּ. וּכְנֶסֶת יִשְׂרָאֵל לְכָל דּוֹרוֹתֶיהָ מַכִּירָה הִיא אֶת הַיְסוֹד הַגָּדוֹל הַזֶּה שֶׁל אַחְדּוּתָהּ שֶׁל תּוֹרָה, וּמִתְדַּבֶּקֶת הִיא בּוֹ בְּכָל לִבָּהּ וּבְכָל נַפְשָׁהּ, יוֹדַעַת הִיא שֶׁתּוֹרַת ד' תְּמִימָה, יוֹדַעַת שֶׁתַּמְצִית נִשְׁמָתָהּ הַמְאֻחֶדֶת נוֹבַעַת הִיא מֵאוֹר הַמְאֻחָד אֲשֶׁר לְתוֹרַת אֱמֶת זוֹ, שֶׁאוֹר ד' אֶחָד מוֹפִיעַ בָּה בִּבְלִיטָה מְחֻוֶּרֶת, בְּאֵשׁ שְׁחוֹרָה עַל גַּבֵּי אֵשׁ לְבָנָה, וְהִיא שָׂמָה כָּל מַעְיָנָהּ בִּמְקוֹר חַיֶּיהָ זֶה. בְּטוּחָה הִיא שֶׁהוּא לָהּ מִגְדַּל עֹז, יוֹדַעַת הִיא שֶׁכָּל הַתּוֹרָה כֻּלָּהּ הִיא רַק שֵׁם אֶחָד שֶׁל הַקָּדוֹשׁ בָּרוּךְ הוּא, שֵׁם אֶחָד, הֶגֶה אֶחָד, אֹמֶר אֶחָד, שֶׁאֵין עוֹד, שֶׁהַכֹּל בּוֹ כָּלוּל.
כָּל הַתּוֹרָה כֻּלָּהּ הִיא שְׁמוֹתָיו שֶׁל הַקָּדוֹשׁ בָּרוּךְ הוּא, כָּל מִדָּה טוֹבָה וְדֶרֶךְ אֶרֶץ הֲרֵי הוּא בִּכְלַל הַתּוֹרָה, וְכָל חָכְמָה נְעוּצָה בַּתּוֹרָה, וּבְכָל צַד טוֹב שֶׁיֵּשׁ בָּאָדָם אוֹ בְּקִבּוּץ כֵּן שְׁמוֹ שֶׁל הַקָּדוֹשׁ בָּרוּךְ הוּא מֵאִיר בּוֹ, אֶלָּא שֶׁיֵּשׁ הֶבְדֵּל בֵּין הַיּוֹדֵעַ שֶׁהַכֹּל הוּא אוֹר מִתְנוֹצֵץ מִשְּׁמוֹ שֶׁל הַקָּדוֹשׁ בָּרוּךְ הוּא לְמִי שֶׁאֵינוֹ יוֹדֵעַ זֶה. אֲבָל הַהֶבְדֵּל שֶׁל חֶסְרוֹן הַיְדִיעָה אֵינוֹ כִּי אִם הֶבְדֵּל דַּרְגָּאִי, וְעַצְמִיּוּת הַדָּבָר תְּלוּיָה בִּפְנִימִיּוּת הַנְּקֻדָּה שֶׁל הָרָצוֹן עַד כַּמָּה הוּא מְאֻמָּת לַצַּד הַטּוֹב, שֶׁרַק בּוֹ שׁוֹרֶה אוֹר צַדִּיקוֹ שֶׁל עוֹלָם, הַמִּתְלַבֵּשׁ בִּיסוֹד כֹּל, בְּחָכְמָה וּבְחֶסֶד, כְּדֵי לְתַמֵּם אֶת הַחִזָּיוֹן הָרוּחָנִי וְהַחִזָּיוֹן הַחָמְרִי שֶׁל הַהֲוָיָה, כְּלוֹמַר הָאִידֵיאָל שֶׁלָּהּ וּמַמָּשׁוּתָהּ הָרֵיאָלִית, וְהָאַחֲרוֹנָה הִיא הַמַּסְקָנָא שֶׁל הָרִאשׁוֹנָה, וְעוֹלָה עַד רֹאשָׁהּ.
כָּל דָּבָר וְדָבָר מִן הַתּוֹרָה נוֹבֵעַ מִכָּל הַתּוֹרָה כֻּלָּהּ, בֵּין מִתּוֹרָה שֶׁבִּכְתָב, בֵּין מִתּוֹרָה שֶׁבְּעַל פֶּה, בֵּין כָּל לִמּוּד טוֹב וְכָל מִצְוָה וְכָל מִדָּה טוֹבָה. אֶלָּא שֶׁיֶּשְׁנָם חִלּוּקִים בֵּין הַמַּדְרֵגוֹת, אֲבָל הָאַהֲבָה וְהַשִּׂמְחָה בַּעֲשִׂיַּת הַמִּצְווֹת וְתַלְמוּד הַתּוֹרָה לִשְׁמָהּ צָרִיךְ לִהְיוֹת אַהֲבַת הַכֹּל, אַהֲבַת כָּל הָאוֹר, הַחַיִּים, הַקְּדֻשָּׁה וְהָרוּחָנִיּוּת הָעֶלְיוֹנָה, שֶׁל הַכֹּל מַמָּשׁ, הָאָצוּר וְגָנוּז בְּתוֹךְ זֶה הַפְּרָט שֶׁהָאָדָם עָסוּק בּוֹ, וְהַמֻּבְלָט עַל יְדֵי הַתֹּכֶן הַפְּרָטִי בְּכָל תּוֹעֲפוֹת אוֹרוֹ, הוֹדוֹ וְזִיו קָדְשׁוֹ.
בְּכָל דְּבַר תּוֹרָה, בְּכָל דְּבַר הֲלָכָה פְּרָטִית, זוֹרֵחַ אוֹר הָעֶלְיוֹן הַבִּלְתִּי-מֻגְבָּל. הַמּוּסָר הָאֱלֹהִי הַמֻּחְלָט הוּא מוּצָץ מִכָּל דִּין פְּרָטִי. וּלְהַמִּסְתַּכֵּל, הַמַּרְגִּיל אֶת נַפְשׁוֹ בִּזְרִיחַת הָאוֹר, מִתְגַּלֶּה בְּכָל דְּבַר הֲלָכָה תֹּכֶן יֵשׁוּתָהּ הַפְּנִימִי, הַמִּתְמַלֵּא מֵעוֹלָם הַזֹּהַר וְהָאוֹר, עַד אֲשֶׁר עַל כָּל הֲלָכָה וּפֶרֶק יוּכַל לְהַרְחִיב שִׁירָה חֲדָשָׁה, שִׁירָה מְלֵאָה אֹמֶר מָלֵא. וְהַשִּׁירָה הַהִיא הוֹלֶכֶת וּמִשְׁתַּפֶּכֶת גַּם כֵּן עַל כָּל פְּרָטֵי הַהֲלָכָה, עַל כָּל הַנְּטִיּוֹת שֶׁל הַמַּשָּׂא-וּמַתָּן שֶׁבָּהּ, עַד אֲשֶׁר פֵּרוּשׁ שִׁירִי מְעַנֵּג וּמְעַדֵּן יוּכַל לְהִתְפַּשֵּׁט עַל כָּל הַתּוֹרָה כֻּלָּהּ, עַל כָּל הַתּוֹרָה, אֲפִלּוּ הַמַּעֲשִׂית וְהַהִלְכָתִית, חוּץ מִמַּה שֶּׁיִּשְׂתָּרֵעַ עַל כָּל הַהַגָּדָה הַמְאִירָה בְּזֹהַר הָאוֹרָה הָרוּחָנִית הָעֲדִינָה.
כְּשֶׁלּוֹמְדִים בִּקְדֻשָּׁה וְרוֹמְמוּת נְשָׁמָה, מִצְטַיֶּרֶת הִתְרַחֲבוּתָהּ שֶׁל כָּל הַתּוֹרָה כֻּלָּהּ, אֵיךְ שֶׁהִיא יוֹצֵאת מִמְּקוֹר קְדֻשָּׁתָהּ, מִקְּדֻשַּׁת כְּנֶסֶת יִשְׂרָאֵל, וְכָל הַהֲלָכוֹת הַפְּרָטִיּוֹת מִסְתַּעֲפוֹת בְּתוֹר עֲנָפִים שֶׁל אוֹר חַיִּים מִמְּקוֹר חַיֵּי הָאֻמָּה כֻּלָּהּ.
כְּשֶׁהַנְּשָׁמָה מִתְקַשֶּׁרֶת בְּאוֹרָהּ הָעֶלְיוֹן שֶׁל תּוֹרָה, נַעֲשִׂים כָּל הַפְּרָטִים הַקְּטַנִּים חֲבִיבִים חִבַּת נְשָׁמָה, וְחֵשֶׁק הַתּוֹרָה מִתְפַּשֵּׁט עַל כָּל אוֹת וָאוֹת מִדִּקְדּוּקֵי תוֹרָה וְדִקְדּוּקֵי סוֹפְרִים וְכָל הַרְחָבוֹתֵיהֶם וְהִסְתַּעֲפֻיּוֹתֵיהֶם.
הַשִּׂמְחָה שֶׁהַתּוֹרָה מְשַׂמַּחַת אֶת הָאָדָם, בָּאָה מֵרֹב הָאוֹרָה שֶׁבְּאוֹתִיּוֹת הַתּוֹרָה, שֶׁהֵם מְלֵאִים חַיִּים שֶׁל עֹנֶג אֱלֹהִי, וְהֵם מְמַלְּאִים אוֹר חַיִּים וְשִׂמְחַת עֲדָנִים אֶת הַנְּשָׁמָה בְּמִלּוּאָהּ. וְיוֹתֵר מִמַּה שֶּׁהַשִּׂמְחָה נוֹבַעַת מֵעַצְמִיּוּתָם שֶׁל הָאוֹתִיּוֹת, שֶׁכְּבָר נִקְלָטִים הֵם בַּנְּשָׁמָה, הֲרֵי הִיא נוֹבַעַת מֵהַחַיִּים הָרוּחָנִיִּים הָאַדִּירִים, שֶׁהֵם הוֹלְכִים וּמִשְׁתַּפְּכִים מִמַּעְיָנוֹת הָעֶלְיוֹנִים, שֶׁהֵם הַרְבֵּה יוֹתֵר נִשְׂגָּבִים מֵהָאוֹתִיּוֹת שֶׁנִּקְלְטוּ בַּנְּשָׁמָה הַנִּכֶּרֶת. וְאוֹר הַשִּׂמְחָה הָעֲלוּמָה שֶׁלָּהֶם הִיא גְּדוֹלָה, וּמְמֻלָּאָה נַחַת וְעֹנֶג נִפְלָא, אֲשֶׁר כָּל חֲפָצִים לֹא יִשְׁווּ בָהּ .
לִפְעָמִים אִי אֶפְשָׁר לָאָדָם לִלְמֹד מִפְּנֵי שֶׁהוּא עוֹמֵד בְּמַעֲלָה כָּזֹאת, שֶׁהַהֶאָרָה הַכְּלָלִית שֶׁל לְמַעְלָה מִן הָאוֹתִיּוֹת הִיא זוֹרַחַת עָלָיו, וְאִי אֶפְשָׁר לוֹ לְצַמְצֵם עַצְמוֹ בְּאוֹתִיּוֹת הַלִּמּוּד. וּכְשֶׁמְּקַבֵּל אֶת הַהֶאָרָה הַזֹּאת בִּקְדֻשָּׁה וּבַעֲנָוָה, זוֹכֶה אַחַר כָּךְ לִלְמֹד בְּשִׂמְחָה גְּדוֹלָה וּבַהֲבָנָה זַכָּה מְאֹד.
סוּסֵי אֵשׁ - אִינוּן אַתְוָון דְּאוֹרַיְיתָּא בְּמַה שֶּׁאֵין הָאָדָם מַשִּׂיג מֵעֹמֶק הָרַעְיוֹן בְּכֹחוֹ הָעַצְמִי, מִתְגַּדֵּל כֹּחַ הַיְצִירָה עַל יְדֵי חִבּוּרוֹ עִם הָאוֹת שֶׁבַּתּוֹרָה, וְעוֹלֶה הַרְבֵּה יוֹתֵר מִכֹּחוֹ, כִּמְהִירוּת הַנְּסִיעָה וּבִטְחוֹנָהּ עַל יְדֵי הָרֶכֶב. יֵשׁ רַגְלִי, שֶׁהוֹלֵךְ בְּכֹחַ עִיּוּנוֹ בָּעִנְיָנִים הָעִיּוּנִיִּים שֶׁבַּתּוֹרָה בְּדֶרֶךְ כְּלָל, וְאֵינוֹ נֶעֱזָר בְּמוּבָנָם שֶׁל הָעִנְיָנִים עַל יְדֵי אוֹתִיּוֹת הַתּוֹרָה. וְיֵשׁ מִי שֶׁאֵין בּוֹ כֹּחַ לָלֶכֶת רַגְלִי, וְהוֹלֵךְ עַל אַתְוָון דְּאוֹרַיְיתָּא גַּם בְּאוֹתָם הָעִנְיָנִים שֶׁהֵם פְּשׁוּטִים וְרָאוּי לְאָדָם בָּרִיא לָלֶכֶת בָּהֶם רַגְלִי בְּכֹחוֹ הָעַצְמִי. וְיֵשׁ שֶׁכָּל מָקוֹם שֶׁיֵּשׁ בַּכֹּחַ לָלֶכֶת רַגְלִי הוֹלֵךְ, וּמִשְׁתַּמֵּשׁ בְּאַתְוָון דְּאוֹרַיְיתָּא לֹא מִפְּנֵי חֻלְשָׁתוֹ כִּי אִם כְּרוֹכֵב עַל סוּס לְכָבוֹד, כְּדֵי לְעַטֵּר יוֹתֵר אֶת הָעִנְיָנִים, אוֹ לִרְכַּב בְּמָקוֹם שֶׁאִי אֶפְשָׁר לָבוֹא שָׁמָּהּ עַל יְדֵי כֹחַ עַצְמוֹ כִּי-אִם עַל יְדֵי צֵרוּף הַדְּרִישָׁה לְאוֹתִיּוֹת הַתּוֹרָה.
מַה שֶּׁלּוֹמְדִים בִּקְדֻשָּׁה, מִתְעַדֵּן עַל יָדוֹ הָרָצוֹן וְהַשֵּׂכֶל בְּיַחַד, וְהָאוֹרָה הָאֱלֹהִית בָּאָה מִמָּקוֹר הָעַצְמִי שֶׁל הַנְּשָׁמָה וּמְמַלְּאָה אֶת כָּל הֲוָיָתָהּ, וְהַחַיִּים הָרוּחָנִיִּים מִתְפַּשְּׁטִים עַל כָּל קְצוֹת הַמַּהוּת, כְּדֶרֶךְ שֶׁמִּתְפַּשֵּׁט הַדָּם בִּמְרוּצָתוֹ לְכָל קְצוֹת הַגּוּף. אֲבָל כָּל לִמּוּד חִלּוֹנִי, מִכָּל מַדָּע בָּעוֹלָם, אֵינוֹ מְחַיֶּה כִּי אִם אוֹתוֹ הַחֵלֶק הַמְיֻחָד שֶׁהוּא מְכֻוָּן אֵלָיו. וְזֶהוּ יְסוֹד הַהֶבְדֵּל שֶׁבֵּין קֹדֶשׁ לְחֹל מִצַּד הַכַּמּוּתִיּוּת, לְבַד מֵהַהֶבְדֵּל, הַיּוֹתֵר נִשְׂגָּב בְּאֵין עֲרוֹךְ, שֶׁמִּצַּד הָאֵיכוּתִיּוּת.
לְפִי עֵרֶךְ בְּהִירוּת הַתְּשׁוּבָה שֶׁלִּפְנֵי הַלִּמּוּד תִּגְדַּל בְּהִירוּת הַהֲבָנָה שֶׁל הַלִּמּוּד. הַשֵּׂכֶל מִתְרוֹמֵם עַל פִּי יְסוֹד הִתְרוֹמְמוּת הָרָצוֹן, וְהוּא מִתְבַּהֵר לְפִי הַמִּדָּה שֶׁל בְּהִירוּת הָרָצוֹן.
תְּשׁוּבָה עִלָּאָה, שֶׁבָּאָה מֵאַהֲבָה גְּדוֹלָה וּמִתּוֹךְ הַכָּרָה בְּרוּרָה, מַעֲלָה אֶת כָּל הַתֹּכֶן הַלִּמּוּדִי לְמַדְרֵגָה שֶׁל הַפְרָיָה וּנְבִיעָה כָּזֹאת, שֶׁאֵין דֻּגְמָתָהּ בְּשׁוּם תֹּכֶן לִמּוּדִי מִצַּד עַצְמוֹ.
כְּשֶׁהָאָדָם מִתְרוֹמֵם לְרַעְיוֹנוֹת עֶלְיוֹנִים, וּמַתְאִים אֶת דְּרָכָיו עַל פִּיהֶם, בְּמַעֲמַקֵּי רוּחוֹ, הוּא בָּא לְשֹׁרֶשׁ הַתּוֹרָה, בְּצוּרָתָהּ הָעֶלְיוֹנָה, שֶׁמְּגַמָּתָהּ הִיא לְהָרִים אֶת הָעוֹלָם לְעֶלְיוֹנִיּוּתוֹ הַמְעֻתֶּדֶת לוֹ, וּמִמֵּילָא כָּל מַה שֶּׁהוּא לוֹמֵד מִפְּרָטֵי תוֹרָה אֵינֶנּוּ דְּבַר חִדּוּשׁ אֶצְלוֹ כִּי אִם כְּמוֹ הַזְכָּרָה לְמַה שֶּׁיֵּשׁ כְּבָר בְּכֹחוֹ, וְזֶהוּ סוֹד מִתּוֹךְ שֶׁחֲסִידִים הֵם תּוֹרָתָם מִשְׁתַּמֶּרֶת .
יֵשׁ מְגַמָּה אַחַת לַתּוֹרָה, לְעוֹרֵר אֶת הַצַּד הָרוּחָנִי הָעֶלְיוֹן שֶׁבָּאָדָם, שֶׁיִּהְיֶה עָסוּק בְּמֻשְׂכָּלוֹת קְדוֹשׁוֹת, וְיִהְיֶה סָר מִשִּׁקּוּעַ בֶּהֱמִי גּוּפָנִי, שֶׁמְּדַלְדֵּל אֶת כֹּחַ עַצְמִיּוּתוֹ. וּמִצַּד הַמְגַמָּה הַשְּׁלִילִית שֶׁל הֲסָרָה מֵרָע כָּל עִנְיְנֵי תוֹרָה שָׁוִים הֵם, אָמְנָם מִצַּד הַהִתְגַּלּוּת הָעַצְמִית שֶׁל הָאוֹרָה הָאֱלֹהִית, שֶׁמַּרְוָה אֶת הַנְּשָׁמָה, יֵשׁ הֶבְדֵּל גָּדוֹל בֵּין דָּבָר גָּדוֹל לְדָבָר קָטָן.
הַלִּמּוּדִים הַמַּעֲשִׂיִּים הֵם מְזוֹנָהּ שֶׁל הַנְּשָׁמָה, בּוֹנִים אוֹתָהּ בַּחֲלָקֶיהָ בְּאוֹתָהּ הַצּוּרָה שֶׁהִיא קְבוּעָה מֵעֶצֶם טִבְעָהּ, כְּדֶרֶךְ שֶׁהַמְּזוֹנוֹת הַגַּשְׁמִיִּים בּוֹנִים אֶת הַגְּוִיָּה, וְהָעִיּוּנִים הָעֶלְיוֹנִים, הֶגְיוֹן הַדֵּעוֹת, הַשִּׁירָה, וְהִתְעַלּוּת הָרוּחַ, הֵם אֲוִירָהּ שֶׁל הַנְּשִׁימָה אֲשֶׁר לַנְּשָׁמָה. כָּל מַה שֶּׁיִּהְיֶה הָאוֹרְגָּן מְכֻלְכָּל בְּמָזוֹן יוֹתֵר מַבְרִיא, יְקַבֵּל יוֹתֵר וְיוֹתֵר אֶת הַשֶּׁפַע הַטּוֹב, שֶׁהָאֲוִיר הַטָּהוֹר מַשְׁפִּיעַ עָלָיו..
מִגְדָּל הַפּוֹרֵחַ בָּאֲוִיר, אַף שֶׁאֶפְשָׁר לְהַנְהִיגוֹ בְּרוּם הָאֲוִיר אֲבָל קָשֶׁה לְהַתְווֹת לוֹ חִלּוּק דְּרָכִים בְּדִיּוּק הָגוּן. כֵּן בְּמַהַלְכֵי הַשֵּׂכֶל הַגְּבוֹהִים בְּטַעֲמֵי תוֹרָה צָרִיךְ גְּבוּרָה יְתֵרָה לְהַתְווֹת לָהֶם אֳרָחוֹת פְּרָטִיּוֹת, כַּאֲשֶׁר הַחָכְמָה הָאֱנוֹשִׁית מִתְאַמֶּצֶת גַּם כֵּן לְהַתְווֹת דְּרָכִים מְדֻיָּקִים בְּמַעֲרֶכֶת הָאֲוִיר. גְּדוֹלָה הִיא מַעֲלַת דּוֹאֵג וַאֲחִיתֹפֶל בִּדְרִישַׁת הַתּוֹרָה, שֶׁהֶעֱמִידוּ בְּעָיוֹת בְּמִגְדָּל הַפּוֹרֵחַ בָּאֲוִיר, אַף עַל פִּי שֶׁלֹּא בָּאוּ לִידֵי מַסְקָנָא, מִכָּל-מָקוֹם הַסָּפֵק הוּא הַתְחָלָה לְפִתְרוֹנִים.
לִפְעָמִים אֵין אָדָם יָכוֹל לִלְמֹד מִפְּנֵי שֶׁהוּא מִשְׁתּוֹקֵק הַרְבֵּה לִתְפִלָּה, וְכָל זְמַן שֶׁלֹּא הִתְפַּלֵּל עֲדַיִן כָּרָאוּי הַנְּשָׁמָה צְמֵאָה, וְדוֹמֶה הַדָּבָר כְּמִי שֶׁצָּמֵא הַרְבֵּה שֶׁאֵינוֹ יָכוֹל לֶאֱכֹל עַד אֲשֶׁר יִשְׁתֶּה תְּחִלָּה לִשְׁבֹּר צְמָאוֹ, וְאַחַר כָּךְ יוּכַל לֶאֱכֹל. הַהַרְגָּשָׁה הַזֹּאת מְפֻתַּחַת הִיא אֵצֶל מִי שֶׁנִּשְׁמָתוֹ גְּדוֹלָה וְשֹׁרֶשׁ אוֹר צַדִּיקִים שָׁרוּי בְּתוֹכָהּ. וּבִכְלָלוּת יִהְיֶה בָּזֶה יְסוֹד הַתְּפִלָּה כְּמוֹ הַכְשָׁרָה לַתּוֹרָה, כִּשְׁתִיַּת הַמַּיִם הַמְזִינִים בְּדֶרֶךְ עֵזֶר לְהַעֲבִיר אֶת חֶלְקֵי הַמְּזוֹנוֹת בְּכָל חֶלְקֵי הַגּוּף. וְאִם לֹא יִהְיוּ מְזוֹנוֹתָיו נְתוּנִים לֹא יוֹעִילוּ הַמַּיִם הַמַּעֲבִירִים. מֵסִיר אָזְנוֹ מִשְּׁמֹעַ תּוֹרָה גַּם תְּפִלָּתוֹ תּוֹעֵבָה .
לִמּוּד הַמִּשְׁנָה וְהַהֲלָכוֹת הַפְּסוּקוֹת פּוֹעֵל בַּקֹּדֶשׁ אוֹתָהּ הַפְּעֻלָּה שֶׁהַלִּמּוּד הַגֵּיאוֹגְרָפִי פּוֹעֵל בַּחֹל לְהַיְשָׁרַת הַשֵּׂכֶל וְהִתְבַּסְּסוּתוֹ הַיְסוֹדִית הַמַּמָּשִׁית, שֶׁהִיא עֲמִילָן יָפֶה לַדְּבָרִים הַיּוֹתֵר עֶלְיוֹנִים וּמֻפְשָׁטִים. וְעַל יְדֵי זֶה בָּא הָאָדָם לִידֵי קִנְיָן שִׂכְלִי אֵיךְ לִתְפֹּס כָּל גֹּדֶל בְּפַשְׁטוּת גְּמוּרָה, שֶׁלֹּא יִתְטַשְׁטֵשׁ עַל יְדֵי הַגַּדְלוּת שׁוּם דָּבָר קַל וְקָטָן, שֶׁזֶּהוּ מֵעֵין דֻּגְמָא שֶׁל מַעְלָה, שֶׁהָאִידֵיאָלִיּוּת בִּיעָפָהּ שֶׁל הַגַּדְלוּת הָעֶלְיוֹנָה הִיא הַמַּבִּיטָה אֶל כָּל הַקֹּטֶן שֶׁבַּיֵּשׁ, לְשַׁכְלְלוֹ עַל כָּל פְּרָטָיו הַיּוֹתֵר דַּקִּים וּזְעִירִים.
כְּשֵׁם שֶׁהָאָדָם הַבָּרִיא הוּא חָפֵץ חַיִּים, וְאֵינוֹ מֵחַפֵּשׂ עַל זֶה טְעָמִים וְהוֹכָחוֹת, אֲבָל הַחוֹלֶה בְּמַחֲלַת הַנֶּפֶשׁ, שֶׁהוּא קָרוֹב לְאַבֵּד אֶת עַצְמוֹ לָדַעַת, הוּא מוּטָל בִּסְפֵקוֹת עַל תַּכְלִית הַחַיִּים, כֵּן בַּעַל נֶפֶשׁ בְּרִיאָה הוּא אוֹהֵב אֶת הַתּוֹרָה וּמֶחְקָרֶיהָ מִלֵּב וָנֶפֶשׁ וְדָבָר אֶחָד מִן הַתּוֹרָה, אֲפִלּוּ מִדִּקְדּוּקֵי סוֹפְרִים, יָקָר לוֹ מִכָּל הוֹן, וְרַק כְּשֶׁנֶּחֱלֶה הַיְסוֹד הַנַּפְשִׁי יַגִּיעַ לוֹמַר שְׁמוּעָה זוֹ נָאָה וְזוֹ אֵינָהּ נָאָה .
לִמּוּד הַתּוֹרָה, בַּהֲלָכָה, בְּאַגָּדָה, בְּפִלְפּוּל וּבְכָל דְּבַר תּוֹרָה, מַכְנִיס אֶת הַמָּאוֹר שֶׁבְּחַיֵּי הַיִּשְׂרְאֵלִיּוּת בְּתוֹךְ נַפְשׁוֹתֵנוּ, וּמֵעִיר בְּקִרְבָּהּ אֶת הַדֵּעוֹת הַנָּאוֹת וְהָרְגָשׁוֹת הַטּוֹבוֹת הַכְּמוּסוֹת בְּקִרְבָּהּ מִצַּד הַתְּכוּנָה הַמְיֻחֶדֶת שֶׁל יִשְׂרָאֵל, כְּשֵׁם שֶׁלִּמּוּדִים כּוֹלְלִים מְעִירִים בְּקִרְבֵּנוּ אֶת הַדֵּעוֹת וְהָרְגָשׁוֹת שֶׁל הָאָדָם הַכְּלָלִי. אָמְנָם הַתּוֹרָה נוֹתֶנֶת לָנוּ חַיִּים, לֹא רַק חַיִּים לְאֻמִּיִּים פְּרָטִיִּים, כִּי-אִם גַּם חַיִּים כְּלָלִיִּים. כִּי הַתְּכוּנָה הָאֱנוֹשִׁית הַיּוֹתֵר טוֹבָה תַּגִּיעַ לָנוּ בַּצּוּרָה הַיּוֹתֵר מְתֻקֶּנֶת כְּשֶׁתָּבוֹא לָנוּ עֲרוּכָה בְּמַטְבֵּעַ יִשְׂרְאֵלִי, וְזֶה נִמְצָא עַל יְדֵי שְׁקִידַת הַתּוֹרָה.
שְׁקִידַת הַתּוֹרָה מְצַיֶּרֶת יָפֶה בַּנְּשָׁמָה אֶת הַתְּכוּנָה הַיִּשְׂרְאֵלִית וְצוּרָתָהּ הַמְיֻחֶדֶת, וּבָזֶה הִיא מְמַלֵּאת אֶת הָאֻמָּה חַיִּים, כְּשֶׁיִּמָּצְאוּ בִּכְלָלוּתָהּ שׁוֹקְדִים רַבִּים, וּמִמֵּילָא כָּל אֶחָד וְאֶחָד, הַפּוֹעֵל עַל פִּי חֶלְקוֹ, בּוֹנֶה הוּא עוֹלָם מָלֵא.
יֵשׁ מוּסָר פְּנִימִי שֶׁל שְׁקִידַת הַתּוֹרָה, הַבָּא מֵאַהֲבַת הָאֻמָּה וּכְבוֹדָהּ אֵיךְ לֹא יִרְצֶה בֵּן יִשְׂרָאֵל לָדַעַת אֶת כָּל תּוֹרַת אֻמָּתוֹ, הַחֲבִיבָה וְהַקְּדוֹשָׁה, לְכָל פְּרָטֶיהָ, עַד כַּמָּה שֶׁיָּדוֹ מַגַּעַת בְּאַהֲבָה נֶאֱמָנָה. וְדֶרֶךְ זֶה פֶּתַח הוּא לַעֲסֹק בַּתּוֹרָה לִשְׁמָהּ בְּמוּבָנָהּ הַיּוֹתֵר נִשְׂגָּב.
כְּשֶׁהַנְּשָׁמָה מְשַׁעֶרֶת עַד כַּמָּה אִישׁ יִשְׂרָאֵל מֻכְרָח הוּא קֹדֶם-כֹּל לָדַעַת אֶת תּוֹרַת יִשְׂרָאֵל, וְעַד כַּמָּה כָּל הַחַיִּים הָרוּחָנִיִּים מֻכְרָחִים לִהְיוֹת מְבֻסָּסִים עַל יְסוֹדוֹת מַעֲשִׂיִּים בְּחַיֵּי הַצִּבּוּר וּבְחַיֵּי הַיָּחִיד, מִתְעוֹרֶרֶת תְּשׁוּקָה גְּדוֹלָה לְלִמּוּד הַתּוֹרָה הַמַּעֲשִׂי, הַמּוֹרֶה אֶת דַּרְכֵי הַחַיִּים, וְהַתְּשׁוּקָה הָרוּחָנִית נִלְחֶמֶת הִיא עַל עֶמְדָּתָהּ, וְאֵינָהּ מַנִּיחָה אֶת הַתְּשׁוּקָה הַמַּעֲשִׂית שֶׁתִּמְשֹׁל הִיא מֶמְשָׁלָה בִּלְתִּי-מֻגְבֶּלֶת בְּסִדְרֵי הַלִּמּוּד וְאָרְחוֹת הַחַיִּים וְהַמַּחְשָׁבָה. וּמִתּוֹךְ הַהִתְנַגְּשׁוּת, שֶׁל אֵלֶּה שְׁתֵּי הַתְּשׁוּקוֹת הַבּוֹעֲרוֹת, יֵצֵא אוֹר מַבְהִיק, כּוֹלֵל בְּקִרְבּוֹ עֹשֶׁר סָפוּן, קָלוּעַ מִשְּׁנֵי הַכֹּחוֹת יַחְדָּיו, הָרוּחָנִי וְהַמַּעֲשִׂי, וּמִשְּׁנֵיהֶם יִבָּנוּ נְשָׁמוֹת שׁוֹמְמוֹת, וְיִתְכּוֹנֵן עַם-עוֹלָם, הַהוֹלֵךְ לְחַדֵּשׁ אֶת נְעוּרָיו, עַל אֶרֶץ מַטָּעָתוֹ .
בְּלִמּוּד דִּקְדּוּקֵי תוֹרָה וְדִקְדּוּקֵי סוֹפְרִים בִּפְרָטֵי פְרָטִים, הֲרֵי הוֹלֵךְ וּמִתְכַּלֵּל בַּאֲבוּקָה אַחַת בַּמְגַמָּה הַכְּלָלִית שֶׁל יְסוֹד הַדָּת וּשְׁאִיפַת הַקֹּדֶשׁ וְהָעֶלְיוֹנוּת שֶׁבְּתוֹכוֹ. וְאִם בֶּאֱמֶת יְטֻשְׁטַשׁ הָאוֹר הַמַּבְהִיק שֶׁל הַפְּרָטִים, יֵחָרֵב הָעוֹלָם הַמַּעֲשִׂי כֻּלּוֹ. עַל כֵּן מֻכְרָח מַסָּךְ לִהְיוֹת נִפְרָס, וְהוּא נוֹתֵן מָקוֹם לְבֵרוּר שֶׁל כָּל פְּרָט וּפְרָט בְּעוֹלָם חָשׁוּךְ לְגַבֵּי הָאוֹרָה הַכְּלָלִית, וַעֲבוֹדַת בֵּרוּר זֶה בִּידִיעָה וַעֲבוֹדָה מְשַׁכְלֶלֶת הִיא אֶת הַחַיִּים, וּמִמַּעַל לְהַמַּסָּךְ הָאוֹר מַזְהִיר בְּכָל הוֹד כְּלָלוּתוֹ, וְדֶרֶךְ מַעֲבָרוֹ מַרְעִיף הוּא טַלְלֵי אוֹרָה לְכָל הַבְּלִיטָה הַפְּרָטִית, עַד שֶׁיּוֹנֵק הוּא הָעוֹלָם הַתַּחְתּוֹן מֵהָעֶלְיוֹן, וְהוֹלְכִים הֵם וּמִתְאַחֲדִים.
רִבּוּי הַלִּמּוּד מְקַשֵּׁר אֶת הַקְּדֻשָּׁה הָעֶלְיוֹנָה בְּרוּחוֹ שֶׁל אָדָם, אַף עַל פִּי שֶׁאֵינוֹ יוֹרֵד לְעָמְקָם שֶׁל דְּבָרִים, וְלִפְעָמִים פּוֹעֵל עָלָיו לְטוֹבָה עֶלְיוֹנָה גַּם כְּשֶׁאֵינוֹ יוֹדֵעַ אֶת הַפְּשָׁט בְּמַה שֶּׁלָּמַד, אֲבָל הוּא צָמֵא לִדְבַר ד' לִלְמֹד הַרְבֵּה, וּמַשְׁבִּיר אֶת צִמְאוֹנוֹ בְּתַלְמוּד מְרֻבֶּה, וְהַנְּשָׁמָה מִתְעַלָּה. וּבְלִמּוּד רָזֵי תוֹרָה, אַף עַל פִּי שֶׁאֵינוֹ מֵבִין אֶת הָעִנְיָנִים לִפְרָטִיּוּתָם, וְנִדְמֶה לוֹ כְּאִלּוּ הוּא עוֹסֵק בְּצִיּוּרִים שֶׁמְּעַנִּים אֶת נַפְשׁוֹ, וְאֶת חוּשׁוֹ הָרוּחָנִי הַשּׁוֹקֵק לִדְבָרִים מוּבָנִים, מִכָּל מָקוֹם אַחַר הַלִּמּוּד הָאוֹרָה מוֹפִיעָה עָלָיו, וְהוּא בִּכְלַל כָּל הָעוֹסֵק בַּתּוֹרָה בַּלַּיְלָה שֶׁהַקָּדוֹשׁ בָּרוּךְ הוּא מוֹשֵׁךְ עָלָיו חוּט שֶׁל חֶסֶד בַּיּוֹם, שֶׁנֶּאֱמַר יוֹמָם יְצַוֶּה ד' חַסְדּוֹ וּבַלַּיְלָה שִׁירֹה עִמִּי.
יֶשְׁנָן כַּמָּה סִבּוֹת, הַמְעַכְּבוֹת אֶת הָאָדָם מִדִּבְרֵי תוֹרָה, שֶׁלֹּא יִכָּנְסוּ בִּלְבָבוֹ, וְתָמִיד צְרִיכִים לָדַעַת מָה הִיא הַסִּבָּה הַמְּעַכֶּבֶת בְּאוֹתָהּ הַשָּׁעָה שֶׁהָעִכּוּב הוּא מֻרְגָּשׁ, כְּדֵי שֶׁיֵּדַע בְּאֵיזֶה אֹפֶן לְהָסִיר אֶת הַסִּבָּה, כְּדֵי שֶׁיִּפְתַּח לִבּוֹ לְהִקָּשֵׁר יָפֶה בְּדִבְרֵי תוֹרָה. כִּי אִם לֹא יָדַע אֶת הַסִּבָּה הַנְּכוֹנָה, יֵשׁ שֶׁיִּטְרַח הַרְבֵּה לְהָסִיר סִבָּה אַחֶרֶת, שֶׁהִיא בֶּאֱמֶת אֵינָהּ מְעַכַּבְתּוֹ עַכְשָׁו, וְהַסִּבָּה הַשּׁוֹלֶטֶת עַכְשָׁו, שֶׁהִיא מְעַכַּבְתּוֹ כָּעֵת מִקִּשּׁוּרָהּ שֶׁל תּוֹרָה, תִּשָּׁאֵר בְּעֵינָהּ, וְיַעֲמֹד הָאָדָם בִּמְבוּכָתוֹ. וְהַסִּבּוֹת הַלָּלוּ יֵשׁ מֵהֶן שֶׁהֵן רוּחָנִיּוֹת, וְיֵשׁ שֶׁהֵן גַּשְׁמִיּוֹת, יֵשׁ שֶׁהֵן בָּאוֹת מֵחֶסְרוֹן הַכְּשֵׁרָה שֶׁל קֹדֶשׁ, וְיֵשׁ שֶׁהֵן בָּאוֹת מֵחֶסְרוֹן הַכְּשֵׁרָה שֶׁל חוֹל.
בִּטּוּל תּוֹרָה נֶחְשָׁב לְכָל אָדָם כְּפִי מַדְרֵגָתוֹ, וּמִי שֶׁיָּכוֹל לַעֲלוֹת בְּמַחְשַׁבְתּוֹ לְמַדְרֵגָה גְּדוֹלָה, וְהוּא מִתְעַצֵּל אוֹ מִתְפַּחֵד, וּמוֹאֵס בְּמַעֲלָתוֹ הָעֶלְיוֹנָה, וּמַנִּיחַ אֶת עַצְמוֹ לִהְיוֹת לְמַטָּה, הֲרֵי הוּא מוֹאֵס אֶת תּוֹרַת ד' הָרְאוּיָה לוֹ, שֶׁעַל זֶה נֶאֱמַר שֶׁוִּתֵּר הַקבה עַל עז גע ושפד וְלֹא וִתֵּר עַל מָאֲסָה שֶׁל תּוֹרָה (פְּתִיחְתָּא דְּאֵיכָה רַבָּתִי).
יֵשׁ שֶׁהַזְּמַנִּים שֶׁמִּתְבַּטְּלִים מֵהַתּוֹרָה הֵם פּוֹעֲלִים לְהָאִיר אֶת הָעֵינַיִם לְהַכִּיר אֶת תֹּכֶן קְדֻשַּׁת הַתּוֹרָה וְעֹמֶק הַחַיִּים שֶׁהִיא מַשְׁפִּיעָה עַל לוֹמְדֶיהָ.
מִעוּט מְתִיקוּת נְעִימַת הַתּוֹרָה בָּא מֵחִסָּרוֹן בְּטֶבַע הַיִּשְׂרְאֵלִי שֶׁל הַנְּשָׁמָה, שֶׁצְּרִיכִין לְתַקְּנָהּ עַל יְדֵי תְּשׁוּבָה מְכֻוֶּנֶת לְחִסָּרוֹן זֶה. וְכֵיוָן שֶׁנּוֹתְנִים אֶת הַדַּעַת לְתַקֵּן אֶת הַחִסָּרוֹן מִיָּד חוֹזֵר הָאוּר הָעֶלְיוֹן שֶׁל הַטֶּבַע הַקָּדוֹשׁ שֶׁל הַנְּשָׁמָה לַזֶּרַח, וְחוֹזֶרֶת מְתִיקוּת הַתּוֹרָה לְהַתְחִיל לְהִגָּלוֹת.
הַצַּעַר הַפְּנִימִי עַל חֶסְרוֹן הַהַשְׁלָמָה שֶׁל הַנְּשָׁמָה בְּמַעֲשִׂים, בִּידִיעוֹת, וּבְדֵעוֹת, בְּיִחוּד בְּקִנְיַן הַתּוֹרָה, הֵם הֵם יִסּוּרֵי הַגֵּיהִנָּם הַמִּתְגַּבְּרִים, שֶׁהֵם בָּאִים מֵהֲפִיכַת הַפָּנִים שֶׁל הקבה מִלְּהָאִיר עַל הַנְּשָׁמָה, בְּהוֹפָעָה תְּדִירִית, לְפִי אוֹתָהּ הַמִּדָּה שֶׁהַחֲסֵרָה אֶת קִנְיָנָהּ הָרוּחָנִי, שֶׁכָּל מְקוֹר הַחַיִּים בּוֹ תָּלוּי, הוּא קִנְיַן הַתּוֹרָה.
חֹסֶר הַתּוֹרָה הוּא הַגֵּיהִנָּם בְּעַצְמוֹ. וְשָׁטַף הָרָצוֹן הַחִיצוֹנִי, שֶׁנֶּגֶד הָרָצוֹן הַפְּנִימִי, הוּא מִצְרֵי גֵּיהִנָּם הַמִּתְגַּבְּרִים לְפִי אוֹתוֹ הָעֵרֶךְ שֶׁל מְנִיעַת אוֹר הַתּוֹרָה.
יֵשׁ אֲשֶׁר כָּל יְדִיעָה בְּהַפְגָּשָׁה עִם הָאָדָם בְּגָלְמִיּוּתָהּ, בְּלֹא חֲדִירָה לִפְרָטֶיהָ, מְהַמֶּמֶת אוֹתוֹ, מַפְחִידָתוֹ וּמְעֻרְבֶּבֶת אֶת דַּעְתּוֹ, מוֹלִידָה בּוֹ חֶזְיוֹנוֹת שָׁוְא וְתֹהוּ, וְהֵם מִתְהַפְּכִים לִדְבָרִים מְיֻשָּׁבִים, מַרְחִיבֵי דַּעַת וּבוֹנִים אֶת הַנְּשָׁמָה בְּבִנְיָן הַטּוֹב, לְפִי עֵרֶךְ שִׁכְלוּלָם שֶׁל הַפְּרָטִים שֶׁבָּאִים בִּידִיעָה וּלְפִי בֵּרוּרָם.
הֲכָנַת הַתּוֹרָה וְהַחָכְמָה רַק הִיא תּוּכַל לְהַצִּיל אֶת הַנְּשָׁמָה מֵרוּחַ סוֹעָה וְסַעַר, שֶׁהַבְעָרוֹת מְסַגֶּלֶת אוֹתָהּ לָהּ.
וּמָה גְּדוֹלָה הִיא הַמְּצוּקָה שֶׁל מִצְרֵי גֵּיהִנָּם הַבָּאִים מֵחֶסְרוֹנָהּ שֶׁל תּוֹרָה. וְכַמָּה גְּדוֹלָה וַחֲשׁוּבָה הִיא תְּעוּדַת הַתּוֹרָה הַמּוֹסֵר הַדַּעַת וְהַחָכְמָה לְהִנָּצֵל מֵהֶם, בַּחַי' מִגְדַּל עֹז שֵׁם ד' בּוֹ יָרוּץ צַדִּיק וְנִשְׂגָּב.
יֵשׁ שֶׁהָאָדָם מַרְגִּישׁ אֶת הַצַּעַר הַגָּדוֹל עַל מִעוּט הַתּוֹרָה שֶׁלּוֹ, שֶׁבָּא מִצַּד בִּטּוּל תּוֹרָה וְצִמְצוּם הַדַּעַת, הַמַּאֲפִיל עַל אוֹרָהּ הָרוּחָנִי שֶׁל תּוֹרָה, עַד שֶׁיּוּכַל לְצַיֵּר אֶת מִצְרֵי גֵּיהִנָּם שֶׁאוֹחֲזִים אֶת כָּל מֵי שְׂרֵפָה יָדָיו מִן הַתּוֹרָה. וּמִתּוֹךְ הַחַלְחָלָה הַגְּדוֹלָה שֶׁבְּצִיּוּר זֶה תִּתְמָרֵק נַפְשׁוֹ מִסִּיגֶיהָ, וּבְהֵחִילוּ לְהִתְאַמֵּץ בִּשְׁקִידָתָהּ שֶׁל תּוֹרָה, הַמְּעַשֵּׁית וְהָרוּחָנִית, יַרְגִּישׁ אֶת כָּל הַטֹּהַר הָרָאוּי לוֹ לְקַבֵּל מִנָּעֳמָהּ שֶׁל תּוֹרָה, וְיָשׁוּב אֵלָיו אוֹר שִׂכְלוֹ וְעֹמֶק הַרְגָּשָׁתוֹ, שַׁלְוַת נַפְשׁוֹ וּבָרָק דִּמְיוֹנוֹ, מְצֹרָפִים עִם כָּל הַמִּדּוֹת הַחֲמוּדוֹת. שֶׁהֵם מִכְּלָל בִּרְכַּת ד' אֲשֶׁר עִם אוֹרָה שֶׁל תּוֹרָה.
נַעֲשֶׂה וְנִשְׁמַע. הַקְדָּמַת נַעֲשָׂה לְנִשְׁמַע מְצַיֶּנֶת אֶת הוֹקָרַת הַתּוֹרָה מִצַּד סְגֻלָּתָהּ הָאֱלֹהִית, יוֹתֵר עַל מַה שֶּׁרָאוּי לְהוֹקִירָה מִצַּד צֹרֶךְ הַתּוֹעֶלֶת הַמַּעֲשִׂית שֶׁיֵּשׁ בְּלִמּוּדָהּ. כִּי כֵּיוָן שֶׁכְּבָר נֶאֱמַר נַעֲשָׂה הֲרֵי הַקִּשּׁוּר אֶל עֵרֶךְ הַלִּמּוּד הַמַּעֲשַׂי הוּא כְּבָר בִּכְלָל, וּנִשְׁמַע מְצַיֵּן אֶת הַקִּשּׁוּר אֶל עֵרֶךְ הַלִּמּוּד הַסֶּגּוֹלִי.
וּשְׁמַרְתֶּם זוֹ מִשְׁנָה, וַעֲשִׂיתֶם - כְּמִשְׁמָעוֹ (רַשִׁי דְּבָרִים ד' ו'). אִם נְפָרֵשׁ מִשְׁנָה כְּתֹאַר הַפָּשׁוּט, שֶׁאֵינוֹ מְכַוֵּן לְהָבִיא לִידֵי מַעֲשֶׂה, וּתְנָאִים מִבְּלִי עוֹלָם, שֶׁמּוֹרִים הֲלָכָה מִתּוֹךְ מִשְׁנָתָם, אָז יל וַעֲשִׂיתֶם - שֶׁתִּלְמְדוּ הֲלָכָה לְמַעֲשֶׂה. אֲבָל לְפִי דִּבְרֵי רַבֵּנוּ חֲנַנְאֵל, בבמ (ספ אֵלּוּ מְצִיאוֹת), מִשְׁנָה כּוֹלֶלֶת גְּמַר בֵּרוּר הֲלָכָה לְמַעֲשֶׂה עַל פִּי הַמַּסְּקָנָא גַּם כֵּן, אִם כֵּן כָּלוּל בַּמִּשְׁנָה כְּבָר הַלִּמּוּד לְמַעֲשֶׂה, עַל כֵּן צָרִיךְ לוֹמַר וַעֲשִׂיתֶם כְּמִשְׁמָעוֹ עֶצֶם הַמַּעֲשֶׂה.
רוּחַ הַקֹּדֶשׁ הֶעָמוֹק שֶׁל הַיַּהֲדוּת, הַחוֹתֵר לְהַשְׁווֹת אֶת הַחַיִּים הַמַּעֲשִׂיִּים עִם הַחַיִּים הָאֲצִילִיִּים בְּפֹעַל, הוּא הַכֹּחַ הַנְשָׁמָתִי הַמַּפְרֶה אֶת הַהֲלָכוֹת וְדִקְדּוּקֵיהֶן, וְהוּא הַנּוֹתֵן אֶת הָעֲמִילָן לְהַפִּלְפּוּל הַמַּרְחִיב אֶת גִּבּוּלָיו בְּחוּגִים הַמַּעֲשִׂיִּים שֶׁל הַהֲוָיוֹת וְהַסּוּגִיּוֹת.
כָּל הַיְּדִיעוֹת הָרוּחָנִיּוּת שֶׁבַּתּוֹרָה הֵן כִּדְמוּת גְּבוּלִים מְסֻמָּנִים לָבֹא אֲלֵיהֶם, עי הִשְׁתַּדְּלוּת בְּאֶמְצָעִים הַמְּבִיאִים לָהֶם, עפ הַהֲכָנוֹת הָרְאוּיוֹת. וּמִי שֶׁיִּרְצֶה לָבֹא אֲלֵיהֶם בְּלֹא שִׂימַת לֵב לִיסוֹד הַהֲכָנוֹת, תַּחַת דְּבָרִים שֶׁל אֱמֶת יָבִיא לוֹ דִּבְרֵי דִּמְיוֹנוֹת. טָמַן עָצֵל יָדוֹ בַּצַּלָּחַת, גַּם אֶל פִּיהוּ לֹא יְשִׁיבֶנָּה.
לֹא בְּעֶצֶם הַשָּׂגַת הַתַּכְלִית שֶׁל הַשְּׁלֵמוֹת הָרוּחָנִית הוּא עִקַּר הַפֶּלֶא שֶׁבּוֹ, כִּי אִם בְּאֹפֶן הַהַגָּעָה אֵלֶיהָ עי הַדְּרָכִים הַמְיֻחָדִים וּרְאוּיִים לְהִשְׁגְּתָה. עַל כֵּן צָרִיךְ שֶׁיְּבָרֵר הָאָדָם לְעַצְמוֹ מָה הֵנָּה הַדְּרָכִים, שֶׁעַל יָדָם דַּוְקָא יִהְיוּ צִיּוּרָיו הַפְּנִימִיִּים עוֹמְדִים בְּמַעֲלָה טוֹבָה, שֶׁהֵם גּוֹרְמִים שֶׁיִּהְיוּ מְתַעֲלִים כָּל מַעֲשָׂיו חֲפָצָיו וְרִגְשׁוֹתָיו, - וּבָהֶם יִדְבַּק. וְכֵן בְּלִמּוּד הַתּוֹרָה, שֶׁבִּכְלָלוּת הֶכְרֵחִיּוּתוֹ כְּלֶחֶם לַגּוּף, וּבְיוֹתֵר לִמּוּד הַצַּד הָעִיּוּנִי שֶׁבָּהּ, שֶׁהוּא הָעִקָּר הַמְרוֹמָם אֶת הַנֶּפֶשׁ. אָמְנָם אִי אֶפְשָׁר כְּלָל הָיָה לִהְיוֹת מְבֹאָר בְּהַרְחָבָה בְּתוֹרָה שֶׁבִּכְתָב וְשֶׁבְּעַל פֶּה, שֶׁהַצַּד הָעִיּוּנִי בָּהּ הוּא הָעִקָּר בְּלִמּוּד. כִּי דַּוְקָא הַהֶעָרָה עַל הָאֶמְצָעִיִּים, שֶׁהֵם לִכְאוֹרָה נְמוּכִים מֵעֶצֶם הַתַּכְלִית, צְרִיכָה הִיא הַשְׁפָּעָה יוֹתֵר גְּדוֹלָה מֵהַהֶעָרָה עַל דִּבְרֵי הַתַּכְלִית. כִּי בְּטֶבַע הַנֶּפֶשׁ הִיא נִמְשֶׁכֶת אֶל הַתַּכְלִית יוֹתֵר מִלְּהָאִמְצָעִים, וְגַם הַדִּמְיוֹן לֹא יַחֲלֹק עַל עֵרֶךְ עֶצֶם הַתַּכְלִית שֶׁל הַשְּׁלֵמוֹת כִּי אִם עַל הָאֶמְצָעִיִּים, מִתּוֹךְ חֶסְרוֹן הַשָּׂגָתוֹ וְהֶפְסֵד סְבָרָתוֹ, שֶׁאֶפְשָׁר לְהַשִּׂיג אֶת הַתַּכְלִית גַּם בַּלְעֲדָם, וְרַק הַהוֹרָאָה הָעֶלְיוֹנָה, הַמְּבֹרֶרֶת וּמֻשְׂכֶּלֶת, צְרִיכָה לְהַעֲמִיד עַל הָאֱמֶת שֶׁל הֶכְרֵחִיּוּת הָאֶמְצָעִיִּים וְיִקְרַת גָּדַל עֶרְכָּם. וּלְפִיכָךְ עִנְיְנֵי תּוֹכַחַת מוּסָר וְהַדְרָכָה כּוֹלֶלֶת, שֶׁהֵם דְּבָרִים יְסוֹדִיִּים וְתַכְלִיתִיִּים, הַי' לָהֶם מָקוֹם לְהִתְגַּלּוֹת גַּם עי כָּל הַנְּבִיאִים, אֲבָל הַדְּבָרִים הַמַּעֲשִׂיִּים שֶׁבַּתּוֹרָה, שֶׁהֵם בְּעֵרֶךְ אֶמְצָעִיִּים וּמַכְשִׁירִים אֶל הַתַּכְלִית, צְרִיכִים לְהִתְגַּלּוֹת דַּוְקָא עי נְבוּאַת מֹשֶׁה עה אֲדוֹן הַנְּבִיאִים. וְדֻגְמָא לְדָבָר מְצִיאוּת חַיֵּי עוֹלָם הַבָּא, שֶׁלֹּא הֻזְכְּרָה כִּי אִם בִּרְמָזִים, מִפְּנֵי שֶׁלְּפִי תִּגְבֹּרֶת עֶרְכָּהּ הָאֵיכוּתִי דַּי לוֹ בָּזֶה, וְאִם הַי' מִתְפָּרֵשׁ יוֹתֵר הַי' מוֹסִיף וּמִתְגַּבֵּר כֹּחַ הַמְּשִׁיכָה הַמְיֻחָד לוֹ, עַד שֶׁלֹּא הַי' מַנִּיחַ מָקוֹם לְצִיּוּרִים אֲחֵרִים, שֶׁבֶּאֱמֶת הֵם כֻּלָּם גַּם מוֹעִילִים לוֹ וּמְרוֹמְמִים אוֹתוֹ, כְּמוֹ הַצְלָחַת הַכְּלָל וְהַפְּרָט אֲפִלּוּ בְּהֹוֶה, וְאַהֲבַת ד' מִצַּד עַצְמָהּ, שֶׁהִיא עוֹלָה עַל כָּל, עַם כָּל חִלּוּפֵי הַמְּקוֹרוֹת הַפְּרָטִיִּים, שֶׁיְּסוֹד הָאַהֲבָה נִמְשָׁךְ מֵהֶם; וְרַק אַחַכּ כְּשֶׁנִּתְמוֹטְטָה הַהַכָּרָה, עַד כְּדֵי קִלְקוּל הַמִּינִים, לֵאמֹר שֶׁאֵין עוֹלָם אֶלָּא אֶחָד, הֻצְרְכוּ לְתַקֵּן מִן הָעוֹלָם עַד הָעוֹלָם, כְּדֵי לְהַחֲזִירָהּ לְמַעֲמָדָהּ הָרָאוּי. כְּמוֹ כֵן בִּתְבִיעָה הַמַּמְשֵׁית לִלְמֹד הָעִיּוּנִי וְיִתְרוֹנוֹ, עִם זְהִירוּת הַיַּחַשׂ וְהָעֵרֶךְ שֶׁל תַּלְמוּד הַדְּבָרִים הַמַּעֲשִׂיִּים, שֶׁצְּרִיכָה פְּעֻלַּת הַמְשָׁכָה מְיֻחֶדֶת אֲלֵיהֶם, בְּהִתְגַּלּוּת הָעִקָּרִיּוֹת שֶׁבְּלִמּוּדָם וַעֲשִׂיתֶם, לְעֻמַּת הַיְּסוֹד הָעִיּוּנִי, שֶׁהַהַכָּרָה הַפְּנִימִית הַכְּלָלִית מַסְפֶּקֶת לוֹ בְּמִעוּט כַּמּוּת עִם גֹּדֶל כֹּחַ הַמְשָׁכָתָהּ הָאֵיכוּתִית, - דַּוְקָא עיז תִּתְקַיֵּם הַתּוֹרָה בְּיִשְׂרָאֵל כָּרָאוּי וְתָאִיר בְּאוֹרָה הַגָּדוֹל.
בְּלִמּוּד יֶשְׁנָם שְׁנֵי מִינִים. יֵשׁ דָּבָר שֶׁהַלִּמּוּד שֶׁלּוֹ יֵשׁ לוֹ עֵרֶךְ גָּדוֹל מִפְּנֵי שֶׁהַנּוֹשֵׂא שֶׁלּוֹ הוּא חָשׁוּב מְאֹד כְּמוֹ הָעִיּוּן בֶּאֱלֹהוּת, וּבְנֶפֶשׁ וְשֵׂכֶל, וְכַדּוֹמֶה מֵעִנְיָנִים נִשְׂגָּבִים, וְיֵשׁ מִין לִמּוּד שֶׁהַנּוֹשֵׂא אֵין לוֹ עֵרֶךְ נִכְבָּד מִצַּד עַצְמוֹ וּמִכָּל מָקוֹם הוּא חָשׁוּב מִפְּנֵי שֶׁהוּא מוֹעִיל מִצַּד הַמַּעֲשֶׂה וְהַתַּכְלִית הַיּוֹצֵאת מִמֶּנּוּ. וְעוֹד יֵשׁ צַד שְׁלִישִׁי, מִמַּה שֶּׁרָאוּי לְהָבִיא כָּל מַה שֶּׁאֶפְשָׁר מֵהַנִּמְצָאִים, בֵּין הָעֲצָמִים וּבֵין הַמִּקְרִים, בְּמַעֲרָכָה שֶׁל הַיְּדִיעָה, וַהֲרֵי אָנוּ מַרְחִיבִים שֶׁכֻּלָּנוּ בַּמֶּה שֶׁמּוֹסִיפִים עַל כָּל פָּנִים יְדִיעָה וְצִיּוּר שֶׁכְּלִי, וְעַל כֵּן יֶשְׁנָם לִפְעָמִים דְּבָרִים, שֶׁאֵין לָהֶם שׁוּם עֵרֶךְ חָשׁוּב מִצַּד עַצְמָם וּמִכָּל-מָקוֹם רָאוּי לְדַעַת אוֹתָם, מִפְּנֵי הַתּוֹעֶלֶת שֶׁל שִׁמּוּשׁ הַשֵּׂכֶל וְהִתְפַּשְּׁטוּתוֹ בִּשְׁלֵמוּת שֶׁל הַיְּדִיעָה. אָמְנָם אֵין לְהַחֲלִיף הָעִנְיָנִים זֶה בָּזֶה. וְכֵן בְּחֶלְקֵי הַלִּמּוּד שֶׁל הַתּוֹרָה. יֵשׁ דְּבָרִים שֶׁתַּלְמוּדָם הוּא עִקָּר גָּדוֹל מִצַּד עַצְמוֹ, וְיֵשׁ דְּבָרִים שֶׁהַחֲקִירָה בָּהֶם הִיא חֲשׁוּבָה עוֹד יוֹתֵר מֵעֵרֶךְ הַמַּעֲשֶׂה, מִפְּנֵי עֶצֶם עֲבוֹדַת הָעִיּוּן בָּהֶם. וַהֲרֵי כָּל דָּבָר שֶׁל תּוֹרָה, אֲפִלּוּ דִּקְדּוּק קַל וְהַנְהָגָה יְשָׁרָה, יֵשׁ לוֹ עֵרֶךְ חָשׁוּב, וְעַל כָּל פָּנִים בַּהֲלָכוֹת קַלּוֹת כְּעִנְיְנֵי דֶּרֶךְ אֶרֶץ וְכַדּוֹמֶה יֵשׁ לוֹמַר שֶׁהַתַּלְמוּד בָּהֶם נֶעֱרָךְ בַּחֲשִׁיבוּת עוֹד יוֹתֵר מֵהַמַּעֲשֶׂה, וְעַל כָּל פָּנִים אֵינוֹ נוֹפֵל בְּעֶרְכּוֹ מִלִּמּוּד בְּדָבָר שֶׁאֵינוֹ נוֹגֵעַ כְּלָל לְמַעֲשֶׂה, וְגַם נוֹשְׂאוֹ אֵינוֹ חָשׁוּב כָּל כָּךְ, אֶלָּא מִפְּנֵי חֲשִׁיבוּת עֶצֶם עֵסֶק יְדִיעַת הָאֱמֶת וּבֵרוּרָהּ. וּכְמוֹ שֶׁנִּמְצָא בְּלִמּוּדֵי חֹל שֶׁל הַפְּרָטִים הַהִיסְטוֹרִיִּים, וְכֵן יְדִיעוֹת הַשָּׂפוֹת גַּם הָעַתִּיקוּת, וְכַדּוֹמֶה, שֶׁכָּל לִמּוּד שֶׁכְּלָלוֹ מוֹעִיל גַּם כָּל פְּרָטָיו הֵם הַשְׁלָמָה וְתוֹסֶפֶת לְהַדֵּר הַשֵּׂכֶל, מִזֶּה אַתָּה דָּן קַל וָחֹמֶר עַל כָּל דָּבָר פְּרָטִי שֶׁל תּוֹרָה שְׁלֵמָה שֶׁלָּנוּ, כַּמָּה יָקָר וְחָבִיב צָרִיךְ הוּא לִהְיוֹת.
כָּל אֶחָד צָרִיךְ לַעֲסֹק בְּעֵסֶק שֶׁלּוֹ, בַּמֶּה שֶׁיֵּשׁ לוֹ עז הֲכָנָה, וּבְיִחוּד הַדָּבָר נוֹהֵג בְּעִנְיְנֵי הַלִּמּוּד, שאעפ שֶׁלִּפְעָמִים עַל יְדֵי מְאֹרָעוֹת בְּמַצָּב יִהְיֶה קָשֶׁה לְאָדָם לְהַחֲזִיק בְּמַה שֶּׁלִּבּוֹ חָפֵץ, ממ צָרִיךְ שֶׁיִּהְיֶה אַמִּיץ וְלֹא יַעֲזֹב אֶת מֶה שֶׁמַּכְשִׁיר בְּיִחוּד אֶת רוּחוֹ.
הַלִּמּוּד הַמַּעֲשַׂי רָצוּף בּוֹ טַל חַיִּים גָּנוּז שֶׁל הַמְּגַמּוֹת שֶׁיֵּשׁ בְּתוֹכִיּוּת הַמַּעֲשֶׂה, וְהַנְּשָׁמָה נִזּוֹנָה מִזִּיו גָּנוּז זֶה בְּתַלְמוּדָהּ. אָמְנָם אִם הַלִּמּוּד הוּא שֶׁלֹּא לִשְׁמָהּ, לְשֵׁם יְהִירוּת וְקִנְטוּר, מִתְרוֹקֶנֶת הַמַּחֲשָׁבָה, וְהַדְּבָרִים נִשְׁאָרִים יְבֵשִׁים, וְלִפְעָמִים מִתְמַלְּאִים אַרְסִיּוּת פְּנִימִית. אֶפֶס בְּמַחֲשָׁבָה גָּלְמִית, בִּלְתִּי מְפֻתַּחַת, אעפ שֶׁרַק עַל יְסוֹד מִצְוַת אֲנָשִׁים מְלֻמָּדָה הִיא מְיֻסֶּדֶת, מְפַכָּה בָּהּ אֵיזֶה לַח שֶׁל חַיִּים, וְהוּא הוֹלֵךְ וּמִשְׁתַּמֵּר בָּהּ בְּמִדָּה שֶׁלֹּא נִתְעַוֵּת עֶצֶם הַלִּמּוּד מֵחִפּוּשׂ הָאֱמֶת וְהַיֹּשֶׁר שֶׁבְּדַרְכּוֹ. אָכֵן עִקּוּם הַשֵּׂכֶל גּוֹרֵר אַחֲרָיו כָּל אוֹתָן מִכְשׁוֹלוֹת הַלֵּב וְהַיְּבֵשׁוֹת הַנַּפְשִׁית, עִם הָעֲלִילוֹת שֶׁל דְּבֵקוּת אַרְסִיּוּת מוּסָרִית, כְּדֻגְמָתָהּ שֶׁל מִדַּת הַמַּחֲשָׁבָה הַפְּגוּמָה שֶׁל מַטְּרַת הַלִּמּוּד. אֲבָל לִפְעָמִים חוֹזֶרֶת הִיא לְטוֹבָה אִם הַחִבָּה הַמּוּסָרִית שֶׁל קְדֻשַּׁת הַתַּלְמוּד תִּהְיֶה הַכֹּחַ הַפּוֹעֵל עַל הֶרְגֵּשׁ, אֲשֶׁר רַק מְקֻצָּר בֵּרוּר שֶׁכְּלִי מִסְתַּפֵּק הוּא בְּאָרְחוֹת עֲקַלְקַלּוֹת, וְסוֹף עִקּוּלִים כָּאֵלֶּה לְהִתְיַשֵּׁר עכפ בְּמוּבָנָם הַמּוּסָרִי.
תַּלְמִידֵי חֲכָמִים שֶׁתּוֹרָתָם אֻמָּנוּתָם צְרִיכִים לְהִשְׁתַּדֵּל, שֶׁתִּהְיֶה דַּרְכָּם נְכוֹנָה לִפְנֵיהֶם, מַטְּרָתָם צְרִיכָה שֶׁתִּהְיֶה בְּרוּרָה לָהֶם, כְּדֵי שֶׁיִּהְיֶה רוּחָם אַמִּיץ וְדַעְתָּם שׁוֹקְטָהּ, נוֹחָה וּמְיֻשֶּׁבֶת. אָמְנָם גָּדוֹל הוּא מְאֹד אוֹתוֹ הַכְּלָל הַנִּשְׂגָּב לֹא עָלֶיךָ הַמְּלָאכָה לִגְמֹר וְלֹא אַתָּה בֶּן חוֹרִין לְהִבָּטֵל מִמֶּנָּה, וְאִם כֵּן אֵין כָּל כָּךְ צֹרֶךְ עַל דָּבָר צִיּוּר שֶׁל הִתְחַזְּקוּת לַעֲבוֹדַת הַתּוֹרָה בְּעִנְיָן הַקָּפַת כְּלָל יְדִיעוֹתֶיהָ. אָכֵן זֶה מְשַׁמֵּשׁ הוּא לִתֵּן מְנוּחָה לַלֵּב לְמַעַן יַעֲסֹק בְּכָל עִנְיָן וְעִנְיָן בְּרוּחַ בָּטוּחַ וְשׁוֹקֵט, שֶׁלֹּא יַטְרִידֵהוּ עִנְיָן אַחֵר, אוֹ דְּאָגָה כְּלָלִית שֶׁל גְּמַר הַיְּדִיעָה הַבִּלְתִּי אֶפְשָׁרִית, מִלִּמְצֹא רָצוֹן בַּעֲבוֹדָתוֹ הַפְּרָטִית. אֲבָל מִכָּל מָקוֹם צָרִיךְ לִסְלֹל לְעַצְמוֹ דֶּרֶךְ כָּזוֹ, שֶׁתִּהְיֶה הַהַקָּפָה הַכְּלָלִית מֻשְׁקֶפֶת לוֹ. גַּם בְּדֵעוֹת צָרִיךְ שֶׁתְּבֹרַר לוֹ תַּכְלִיתוֹ וּמְגַמַּת חֶפְצוֹ בַּעֲבוֹדַת תַּלְמוּדוֹ, וְגַם בְּצַד הַמַּעֲשַׂי צָרִיךְ שֶׁיִּשָּׁאֵף לִהְיוֹת מַקִּיף וְכוֹלֵל אֶת הַסְּכוּם הַכְּלָלִי שֶׁל הַלִּמּוּד הַמַּעֲשַׂי שֶׁל כָּל הַתּוֹרָה הַמְּעַשֵּׁית כְּפִי הָאֶפְשָׁרִי לוֹ. מֶה שֶׁהֻרְגַּל לוֹמַר שֶׁאֵין קֵץ לְתוֹרָה בְּיִחֵשׂ לְעִנְיָנִים הַמַּעֲשִׂיִּים שֶׁבָּהּ, הוּא נֶאֱמַר רַק עַל פִּי תְּנָאִים מְיֻחָדִים, אֲבָל בֶּאֱמֶת אֶפְשָׁר לוֹ לָאָדָם, כְּשֶׁיֵּלֵךְ בְּדֶרֶךְ יְשָׁרָה, לִכְלֹל הַקָּפָה בְּרוּרָה מִכָּל הַצַּד הַמַּעֲשַׂי שֶׁבַּתּוֹרָה. הַגְּדוֹלִים אֵינָם צְרִיכִים עַל זֶה בֵּאוּרִים, אָמְנָם הַבֵּינוֹנִים חַיָּבִים לְהֵעָזֵר, אַחֲרֵי שֶׁיָּבֹאוּ לְאוֹתָהּ הַמִּדָּה שֶׁל הֲבָנָה טוֹבָה בְּעֻמְּקָה שֶׁל הֲלָכָה, בִּידִיעַת צֻרְתָּא דִּשְׁמַעְתְּתָא עַל דֶּרֶךְ יָשָׁר וְנָכוֹן, עַל יְדֵי שִׁמּוּשׁ תַּלְמִידֵי חֲכָמִים בְּמִדָּה הֲגוּנָה, עַד שֶׁיֵּדַע לְעַיֵּן בְּכָל סֻגְיָא כָּרָאוּי וְיָדַע גַּם כֵּן לְהַקְשׁוֹת וּלְתָרֵץ עַל פִּי דַּרְכָּהּ שֶׁל תּוֹרָה בְּמַשָּׂא וּמַתָּן שֶׁל הֲלָכָה. אָז צָרִיךְ שֶׁתִּהְיֶה רֵאשִׁית הִשְׁתַּדְּלוּתוֹ לְהַקִּיף בַּתְּחִלָּה אֶת כָּל הִלְכוֹת הָרִיף כִּפְשׁוּטָן בִּבְקִיאוּת הֲגוּנָה. וְזֶה נָקֵל מְאֹד לְהַשִּׂיג עַל יְדֵי קְבִיעוּת מִתּוּנָהּ. הָעֲבוֹדָה הַזֹּאת הִיא נְעִימָה מְאֹד מִצַּד עַצְמָהּ וּמִצַּד הַצִּיּוּר הַמְעַנֵּג הַקָּרוֹב לַתַּכְלִית, שֶׁל הַהַקָּפָה הַכְּלָלִית לָדַעַת אֶת הַסְּכוּם הַכְּלָלִי שֶׁל כָּל הַהֲלָכוֹת, לְפִי הַקֵּרוּב הַיּוֹתֵר גָּדוֹל לִמְקוֹרָן בַּשַּׁס בְּאֹפֶן כּוֹלֵל, שֶׁרַק עַל יְדֵי קִבּוּץ כָּל הַפְּרָטִים יִתְיַצֵּב נֶגֶד עֵינָיו הַיֹּפִי הַגָּדוֹל שֶׁל הַבִּנְיָן הַמְפֹאָר שֶׁל כָּל הַתּוֹרָה הַמְּעַשֵּׁית. וּכְשֶׁיֵּלֵךְ בְּדֶרֶךְ זֶה בְּכָל יוֹם תָּמִיד, יְחַבֵּר עִם זֶה שִׁעוּרִים לְהַקָּפָה כְּלָלִית בְּתוֹרָה שֶׁבִּכְתָב, וּזְמַנִּים הֲגוּנִים מִדֵּי יוֹם בְּיוֹמוֹ לְקִנְיַן הַיְּדִיעוֹת שֶׁל הָאֲגֻדּוֹת, הַמִּדְרָשִׁים, סִפְרֵי הַמּוּסָר, הַמֶּחְקָר וְהַקַּבָּלָה, בִּשְׁמִירַת הַמַּדְרֵגוֹת, וְרִוַּח זְמָן לְמַחְשָׁבָה עַצְמִית, לְהַרְחָבַת הָרְגָשׁוֹת הַטּוֹבוֹת, וְשִׁעוּר קָבוּעַ לְתַלְמוּד בְּגִרְסָא, מִדֵּי יוֹם בְּיוֹמוֹ, וּזְמַנִּים מְפֻזָּרִים לְבֵרוּר עֻמְּקָה שֶׁל הֲלָכָה בְּהַרְחָבָה וּפִלְפּוּל בְּעִנְיָנִים מְפֻזָּרִים, כְּדֵי לְהַרְחִיב אֶת הַדַּעַת וּלְהִתְעַמֵּק בְּעִיּוּן, שֶׁהוּא נִצְרָךְ מְאֹד לְכָל דּוֹרֵשׁ תּוֹרָה. וּכְשֶׁיְּסַגֵּל לוֹ בְּקִיאוּת מַקֶּפֶת בְּהִלְכוֹת הָרִיף, מִמֵּילָא תִּוָּלֵד בְּקִרְבּוֹ הַתְּשׁוּקָה לָדַעַת הַהֲלָכוֹת עַל בֻּרְיָן, וְיִרְבֶּה עָסוּק בַּתַּלְמוּד, בַּבְלִי וִירוּשַׁלְמִי, בַּתּוֹסֶפְתּוֹת וְכָל דִּבְרֵי חֲזַל, מִתּוֹךְ הַכָּרָה פְּנִימִית בִּנְחִיצוּת הַהַרְחָבָה וְהַבֵּאוּר. וְעִקַּר הָעֵסֶק יִהְיֶה לוֹ תָּמִיד קָבוּעַ בְּגִרְסָא שֶׁל יְסוֹדוֹת הַהֲלָכוֹת וְעָקְרִי דִבְרֵי תוֹרָה, עַד שֶׁהַשִּׁכְלוּל שֶׁל הַיְּדִיעָה בְּכָל הַמִּקְצוֹעוֹת וְהַפְּרָטִים יַשְׁלִים גַּם כֵּן אֶת דַּעְתּוֹ בְּכָל יֶתֶר הָעִנְיָנִים הַנִּדְרָשִׁים לָאָדָם, וְיִהְיוּ נֶהֱנִים מִמֶּנּוּ עֵצָה וְתוּשִׁיָּה. וּכְשֶׁיֵּלֵךְ בְּאֹפֶן כָּזֶה יוּכַל לִקְבֹּעַ לוֹ זְמַנִּים גַּם כֵּן לִרְכִישַׁת הַחֲכָמוֹת וְהַיְּדִיעוֹת הַמּוֹעִילוֹת לָאָדָם בָּעוֹלָם, הַמַּרְחִיבוֹת אֶת חוּג דַּעְתּוֹ וְנוֹתְנוֹת לוֹ אֹמֶץ לְצָרְכֵי הַחַיִּים, וְיִהְיֶה מְקֻבָּל עַל הַבְּרִיּוֹת וּמוֹצֵא חֵן בְּעֵינַי אֱלֹהִים וְאָדָם.
כְּפִי מַה שֶׁהַהֲלָכוֹת הֵן מְבֹרָרוֹת כָּךְ הֵן מְשַׂמְּחוֹת לֵב עוֹשֵׂיהֶן וּמַזְהִירֵיהֶן. וְחֶסְרוֹן בֵּרוּרָן, בִּידִיעָה בְּרוּרָה וּדְבֵקָה בַּנֶּפֶשׁ, מֵבִיא לְהַרְגָּשַׁת הַכְבָּדָה מִקִּיּוּמָהּ שֶׁל תּוֹרָה בְּדִיּוּק בִּפְרָטֵי הַהֲלָכוֹת, ועיז יֵשׁ שֶׁמִּתְעוֹרֶרֶת חֶרְדַּת רִפְיוֹן הַגּוֹרֶמֶת לְמָאֲסָה שֶׁל תּוֹרָה, חֲלִילָה. אָמְנָם לְבַעַל דֵּעָה רְחָבָה אֵין הַדִּיּוּק הָרָחָב מֵעִיק כְּלָל,וְאַדְּרַבָּא הַדַּיְקָנוּת הִיא תּוֹלֶדֶת הַשְׁלָמָה, כְּמוֹ שֶׁהַדַּיְקָנוּת שֶׁל דִּקְדּוּק הַלָּשׁוֹן הִיא נֶעֱרֶכֶת לִשְׁלֵמוּתָם שֶׁל הַמְּדַבְּרִים בָּהּ. וּלְפִי עֵרֶךְ רוּם הַמֻּשָּׂג, וְטָהֳרָתוֹ שֶׁל הַיְּסוֹד הַפְּנִימִי שֶׁבְּתוֹרַת אֱמֶת, כָּךְ מְרֻבֶּה וְרָחָב הוּא הַדִּקְדּוּק הֶעָצוּם בִּפְרָטֵי הַמַּעֲשִׂים הַמִּסְתַּעֲפִים מִשָּׁרְשׁוֹ, אֲשֶׁר לַמֵּבִין וּלְמַרְגִּישׁ הֵם כֻּלָּם נִסְקָרִים בִּסְקִירָה אַחַת רְחָבָה. וְאִם יֶחְסַר אוֹתוֹ הַדִּיּוּק הַמַּעֲשַׂי הֲרֵי הַצּוּרָה הַבְּהִירָה, שֶׁל רוּם עֵרֶךְ הַתּוֹרָה הָאֱלֹהִית, וְרוֹמְמוּת חֻקֶּיהָ וּמִשְׁפָּטֶיהָ וַיִּקָּר עֵרֶךְ תַּכְלִיתָם, מִתְטַשְּׁטִשֶׁת,וְאֵין שִׁעוּר לְהֶפְסֵד הַנִּצְמָח מִזֶּה לְכָל מַשְׂאַת הַנֶּפֶשׁ שֶׁל כְּלַל הַיַּהֲדוּת לָאָדָם בִּכְלָל וּלְיִשְׂרָאֵל בִּפְרָט. עַל כֵּן זֹאת הִיא הַחוֹבָה הַגְּדוֹלָה לַעֲסֹק בְּתוֹרָה לִשְׁמָהּ בְּלִבּוּן הֲלָכָה, שֶׁתִּהְיֶה מְחֻוֶּרֶת כַּשִּׂמְלָה, וְלִמּוּד הַדִּיּוּקִים בְּהַרְחָבָתָם יִהְיֶה מִתּוֹךְ עֹנֶג הַמֻּשְׂכָּל הָעֶלְיוֹן וְשִׂמְחָתוֹ. וְזֶהוּ הַתְּנַאי נִכְבָּד בְּעֵסֶק הַתּוֹרָה לִשְׁמָהּ וממח דְּבָרִים שֶׁהַתּוֹרָה נִקְנֵית בָּהֶם: בְּשִׂמְחָה בְּטָהֳרָה, שֶׁהִיא וַדַּאי מִתְבַּסֶּסֶת מִתּוֹךְ הַמַּדָּע הַפְּנִימִי שֶׁל הַכָּרָה בְּרוּרָה.
הַגִּלּוּי הַסְקִירָתִי הָרוּחָנִי הַפְּנִימִי בְּמַעֲמַקֵּי נִשְׁמַת יִשְׂרָאֵל מַצִּיג לְפָנֵינוּ אֶת כָּל הַתּוֹרָה הַמַּעֲשִׂית כֻּלָּהּ בְּצוּרָתָהּ הַפְּנִימִית, הָאִידֵאִית, עַל כָּל פְּרָטֶיהָ. כָּל הַהִתְפַּשְּׁטוּת שֶׁל תּוֹרָה שֶׁבְּעַל פֶּה עִם עַנְפֵי עֲנָפֶיהָ, כֻּלָּם כְּאֶחָד, חַיֵּי הָאֻמָּה הֵם עַצְמָם, הַנּוֹבְעִים מִמָּקוֹר עֶלְיוֹן וּמְחֻטָּבִים בַּחֲטִיבָה אֵיתָנָה. וּמִתּוֹךְ רִשּׁוּם זֶה שֶׁל גִּלּוּי נְשָׁמָה זוֹ בָּאִים לִידֵי עִלּוּי יוֹתֵר נִשְׂגָּב, וְהוֹלְכִים וּמִתְעַלִּים, וּמַדְרֵגוֹת הָעֶלְיוֹנוֹת שֶׁל רוּחַ הַקֹּדֶשׁ הוֹלְכוֹת וּמִתְגַּלּוֹת, הַכֹּל לְפִי הַשְּׁקִידָה שֶׁל הַתּוֹרָה וּמַעֲשִׂים הַטּוֹבִים, עִלּוּי הַמִּדּוֹת, וְהַהֶאָרָה שֶׁל הַדְּבֵקוּת הָאֱלֹהִית בְּרוּחַ דַּעַת עֶלְיוֹן.
הָאָדָם הַיָּשָׁר צָרִיךְ לְהַאֲמִין בְּחַיָּיו. כְּלוֹמַר שֶׁיַּאֲמִין בְּחַיֵּי עַצְמוֹ וְהַרְגָּשׁוֹתָיו הַהוֹלְכוֹת בְּדֶרֶךְ יְשָׁרָה מִיְּסוֹד נַפְשׁוֹ, שֶׁהֵם טוֹבִים וִישָׁרִים וְשֶׁהֵם מוֹלִיכִים בְּדֶרֶךְ יְשָׁרָה. הַתּוֹרָה צְרִיכָה שֶׁתִּהְיֶה נֵר לְרַגְלוֹ, שֶׁעַל יָדָהּ יִרְאֶה אֶת הַמָּקוֹם שֶׁשָּׁם הַטָּעוּת עֲלוּלָה, שֶׁלִּפְעָמִים תתע הַנֶּפֶשׁ בְּתֹהוּ לֹא דֶּרֶךְ. אֲבָל הַמַּעֲמָד הַתְּמִידִי צָרִיךְ לִהְיוֹת הַבִּטָּחוֹן הַנַּפְשִׁי. הָאִישׁ הַיִּשְׂרְאֵלִי מְחֻיָּב לְהַאֲמִין, שֶׁנְּשָׁמָה אֱלֹהִית שְׁרוּיָה בְּקִרְבּוֹ, שֶׁעַצְמוּתוֹ כֻּלָּהּ הִיא אוֹת אַחַת מִן הַתּוֹרָה. וְאוֹת מִן הַתּוֹרָה הִיא עוֹלָם מָלֵא, הַהוֹלֵךְ וּמִתְרַבֶּה לְאֵין שִׁעוּר, כִּי אֲפִלּוּ לְהִתְפַּשְּׁטוּת הָרוּחָנִית שֶׁל גַּרְגֵּר חוֹל אֶחָד גכ אֵין מִדָּה וְקֶצֶב, וְלֹא יָכִילוּ שְׁנוֹת הָאָדָם לְבָאֵר אֶת כָּל הֲמוֹן הַחֻקִּים הַמְּיֻסָּדִים בְּחָכְמָה וּמְשֻׁלָּבִים בְּדֵעָה וּגְבוּרָה נוֹרָאָה שֶׁבְּקִרְבּוֹ. וְקַל וָחֹמֶר הָעָם צָרִיךְ בִּכְלָלוֹ לְהַאֲמִין בֶּאֱמוּנָה בְּהִירָה וְנִלְהֶבֶת מְאֹד בְּחַיָּיו בִּנְטִיּוֹתָיו וְלָלֶכֶת בָּהֶם בְּבִטְחָה, אָז יָדַע אֵיךְ מִשְׁתַּמְּשִׁים לְאוֹרָהּ שֶׁל תּוֹרַת חַיִּים.
קִיּוּם הַתּוֹרָה צָרִיךְ לָבוֹא מִתִּגְבֹּרֶת הַכֹּחַ הָרוּחָנִי שֶׁבְּעֹמֶק קְדֻשַּׁת הַנְּשָׁמָה, שֶׁשּׁוֹטֵף אֶת שֶׁטֶף הַחַיִּים שֶׁלּוֹ עַל תְּנוּעוֹת הָאָדָם הַיְּחִידִי וְהַצִּבּוּר כֻּלּוֹ בְּשֶׁטֶף פִּתְאוֹמִי, בְּלֹא הַדַּרְגָּה אִטִּית וְחָבוּר חֲלָקִים שֶׁל צַו לְצַו וְקַו לָקָו. בְּאֹפֶן זֶה הַדָּבָר הָרָחוֹק יֵשׁ לוֹ יְנִיקַת חַיִּים עַל פִּי מִדָּתוֹ כְּמוֹ הַדָּבָר הַקָּרוֹב, וִיסוֹדִי הַתּוֹרָה בְּיַחַד עִם הַפְּרָטִים, הַסְּיָגִים וְהַתִּקּוּנִים, הַמִּנְהָגִים וְהַהַדְרָכוֹת הַיְּשָׁרוֹת, הָאֱמוּנוֹת הַטּוֹבוֹת, וְכָל סְעִיפֵיהֶם, פּוֹעֲמִים פְּעָמוֹת חַיֵּיהֶם כְּאֶחָד כֻּלָּם. מָה שֶׁאֵין הַדָּבָר נוֹהֵג בִּקְטַנּוֹת הָאֱמוּנָה, הַבָּאָה מִתּוֹךְ צִמְצוּם הֶגְיוֹנִי מְדֻלְדָּל, שֶׁצָּרִיךְ הַשֵּׂכֶל לְעָמָל עַד שֶׁיִּמְצָא לוֹ יַחַשׂ בֵּין הָעִקָּר הַמִּתְקַבֵּל אֶל הַלֵּב, לְפִי הַשָּׂגָתוֹ, אֶל הַהִסְתַּעֲפוּת הָרְחוֹקָה שֶׁל הַתַּהֲלוּכוֹת הַפְּרָטִיּוֹת, וְתָמִיד הוּא נִכְשַׁל וְנֶחֱשָׁל בְּדַרְכֵי הַחַיִּים, וְלֹא יוּכַל הַשֵּׂכֶל הַמֻּגְבָּל וְכָל חֶשְׁבּוֹנוֹתָיו לְהָאִיר אֶת דַּרְכּוֹ, וְלִשְׁאֹב עַל יְדֵי כְּלִי שָׁבוּר זֶה מִמַּעְיָן הַזּוֹרֵם וְהַחַי שֶׁל אוֹר ד' בְּעוֹלָמוֹ וּבְתוֹרָתוֹ לֹא יֵעָצֵר כֹּחַ. וְעַל כֵּן הוֹלֶכֶת הִיא אוֹרָה שֶׁל תְּשׁוּבָה וּמַפְנֶה דֶּרֶךְ לְעַם, וְקֹרְאָה בְּכֹחַ לָשׁוּב אֶל ד', לִשְׁמֹעַ בְּקוֹלוֹ, לָלֶכֶת בִּדְרָכָיו וּלְדַבְּקָהּ בּוֹ, רַק בְּכֹחַ אֵיתָן זֶה יִחְיֶה הָעָם וְיָקוּם. וְהַשֵּׂכֶל הָרָגִיל וְכָל כִּשְׁרוֹנוֹ יִהְיֶה שֶׁמֶשׁ הָגוּן לַעֲזֹר עֵזֶר מְעַט אֶת רוּחַ הַחַיִּים הַפּוֹעֵם בִּמְלוֹא הַנְּשָׁמָה, בִּשְׁבִיל הַסִּגְנוֹן וְהַתֵּאוּר שֶׁל אֵיזֶה דְּבָרִים פְּרָטִיִּים. אֲבָל יְסוֹד הַכֹּל, מַבּוּעַ הַחַיִּים, הֲרֵי הוּא רוּחַ אֱלֹהִים שֶׁבַּלֵּב, הַחַי בְּתוֹכִיּוּתָהּ שֶׁל הַנְּשָׁמָה, הַמָּלֵא עַז וְתַעֲצוּמוֹת אֲשֶׁר לֹא יִתֵּן דֳמִי לוֹ עַד יְכוֹנֵן וְעַד יָשִׂים אֶת יְרוּשָׁלִַם תְּהִלָּה בָּאָרֶץ.
הַתּוֹרָה מוֹרִידָה לְמַטָּה אֶת הָעוֹלָם הָרוּחָנִי אֶל הָאָדָם, וּבָזֶה כָּל הַתַּעֲנוּגִים הָעֶלְיוֹנִים פְּתוּחִים לְפָנָיו, וְזֶהוּ אֹשֶׁר הָאָדָם וְתַכְלִית יְצִירָתוֹ. וּכְדֵי לְהוֹרִיד אֶת הָעוֹלָם הָרוּחָנִי אֵלָיו, צָרִיךְ שֶׁיַּרְגִּישׁ שֶׁהוּא חָסֵר לוֹ, וְהָיִינוּ אֲנִי אֶת דַּכָּא, וּפַסָּל הקבה כָּל הָרִים וּגְבָעוֹת שֶׁבָּעוֹלָם, וְלֹא הַשָּׂרָה שְׁכִינָתוֹ אֶלָּא עַל הַר סִינִי, וְלֹא גָּבַהּ הַר סִינַי לְמַעְלָה.
כְּשֶׁהָאָדָם קָרוֹב בְּרוּחוֹ וְרַעֲיוֹנוֹתָיו אֶל הַתּוֹרָה, מְאִירוֹת עָלָיו הַהֶאָרוֹת הָעֶלְיוֹנוֹת, וּמִדּוֹתָיו וְכָל תְּכוּנוֹתָיו מִתְרוֹמְמוֹת וּמִתְעַלּוֹת. מִתְמַלְּאוֹת זִיו שֶׁל חַיִּים עֶלְיוֹנִים, וְצִנּוֹרוֹת אוּרִים שֶׁל לְשַׁד חַיִּים קְדוֹשִׁים מַשְׁפִּיעִים עָלָיו אֶת שִׁפְעַת זִיוָם, וְרִגְשֵׁי קִרְבַת אֱלֹהִים עֲדִינָה מְפַעֲמִים אוֹתוֹ. וְעַל זֹאת יִתְפַּלֵּל כָּל חָסִיד וְיִזְהָר בְּכָל דְּרָכָיו וּמַעֲשָׂיו, דַּבּוּרָיו וּתְנוּעוֹתָיו, שֶׁלֹּא תֵּצֵא מִתַּחַת יָדוֹ שׁוּם תַּקָּלָה, וְלֹא יִגְרֹם שׁוּם חֵטְא וְעָוֹן, לְהֵעָשׂוֹת מְחִצָּה בֵּינוֹ וּבֵין הָאוֹר הָעֶלְיוֹן הַשּׁוֹפֵעַ אֶת הַחַיִּים הָאֲמִתִּיִּים, שֶׁהֵם הֵם הַדְּרָכִים הַמְּפֻלָּשִׁים לָאֹשֶׁר הָעֶלְיוֹן, אֲשֶׁר עַיִן לֹא רָאָתָה אֱלֹהִים זוּלָתְךָ יַעֲשֶׂה לִמְחַכֵּה לוֹ.
הַתּוֹרָה מְזַכֶּכֶת אֶת הַמִּדּוֹת וְאֶת כָּל הַתְּכוּנוֹת הַגּוּפָנִיּוֹת וְהַנַּפְשִׁיּוֹת, מִפְּנֵי שֶׁעַל יְדֵי עֵסֶק הַתּוֹרָה מִתְקַפֶּלֶת כָּל הַנַּפְשִׁיּוֹת כֻּלָּהּ לְאוֹצַר הַחַיִּים שֶׁל מְקוֹר הַיֹּשֶׁר הַחַי הָאֱלֹהִי, שֶׁהוּא שֹׁרֶשׁ הַתּוֹרָה, וְעַל יְדֵי שֶׁהֱיִיתֶם שֶׁל הָעֲנָפִים בִּמְקוֹרָם הָעֶלְיוֹן קוֹנִים הֵם שָׁם אֶת הַטֶּבַע הָעֶלְיוֹן וְהַקָּדוֹשׁ שֶׁל עַצְמִיּוּתָם עַל פִּי יְסוֹד מְקוֹרָם הָאֱלֹהִי, וְאחכ בְּשׁוּבָם לְהִתְפַּשֵּׁט בַּגּוּף, וְלִפְעֹל אֶת פְּעֻלַּת הַחַיִּים, הֲרֵי הֵם שָׁבִים בְּשֶׁפַע רַב שֶׁל אֲצִילוּת וַעֲדִינוּת עֶלְיוֹנָה, וְהַתּוֹצָאוֹת הַמַּעֲשִׂיּוֹת וְהַמַּהוּתִיּוֹת שֶׁלָּהֶן מִתְבָּרְכוֹת וּמִתְעַדְּנוֹת. הֲלֹא כֹה דְבָרִי כָּאֵשׁ נְאֻם ד'.
זְכִירַת הַתּוֹרָה מְבִיאָה לִידֵי עֲנָוָה. כִּי סִימָן לְגַסּוּת הָרוּחַ עֲנִיּוּת דְּתוּרָה. עֲנָוָה בַּגִּי' קלא לָמֶד קא, וְאֵינוֹ דּוֹמֶה שׁוֹנֶה פִּרְקוֹ ק' פְּעָמִים לְשׁוֹנָהּ קא פְּעָמִים.
הַתּוֹרָה דַּוְקָא הִיא הִיא תַּבְלִין לְיֵצֶר הָרַע. וְלֹא שׁוּם הַשָּׂגָה בָּעוֹלָם, וְלֹא שׁוּם הָרְגָשׁוֹת עֶלְיוֹנוֹת, - דַּוְקָא הַתּוֹרָה. בָּרָאתִי יֵצֶר הָרַע, בָּרָאתִי לוֹ תּוֹרָה תַּבְלִין. אָמְנָם הַתּוֹרָה צְרִיכָה לְהִתְפַּשֵּׁט בְּכָל בְּחִינוֹתֶיהָ, וְאָז אוֹרָה מֵאִיר בְּכָל הַהַשָּׂגוֹת וּבְחִינוֹת וּמִדּוֹת רוּחַ הַקֹּדֶשׁ וְגִלּוּיִים וְכַיּוֹצֵא בָּזֶה. וּכְשֶׁהֵם מְאִירִים בְּאוֹר הַתּוֹרָה מִתְבָּרֶכֶת הִיא הַתּוֹרָה מְאֹד, וְהַיֵּצֶר הָרַע בְּעַצְמוֹ הוֹלֵךְ וּמִתְעַלֶּה, מִתְקַדֵּשׁ וְנֶהְפַּךְ לְטוֹבָה, וְקָטֵגוֹר עַצְמוֹ נַעֲשֶׂה סָנֵגוֹר, וּבְדָבָר שֶׁלּוֹקִין בּוֹ מִתְרַפְּאִין.
הַתּוֹרָה הִיא רְפוּאָה כְּלָלִית לְכָל בְּשָׂרוֹ, מְתַקֶּנֶת בְּעֹמֶק אֶת כָּל הַחַיִּים כֻּלָּם. עַל יְדֵי הַתַּרְבּוּת צִיּוּרֵי הַתּוֹרָה וְאוֹר חַיֶּיהָ מִתְעַלֶּה הָאָדָם וְהָעוֹלָם כֻּלּוֹ. בְּלֹא אוֹר הַתּוֹרָה בְּכָל הֲמוֹן הַחֶזְיוֹנוֹת וְרִגְשִׁי הַיִּרְאָה וְהַתְּפֵלָה, יוּכַל הָרַע לִהְיוֹת מֻנָּח וְחוֹתֵר בָּעוֹלָם, מַעֲלֶה אֶת בְּאִשּׁוֹ וְרִקְבוֹנוֹ, אַף עַל פִּי שֶׁהַהִתְפַּעֲלוּת הַנַּפְשִׁית וְהוֹפָעַת הַגִּלּוּיִים תְּהִי' גְּדוֹלָה וְאֵיתָנָה. אָמְנָם לְפִי הַמִּדָּה שֶׁהַתּוֹרָה מִתְחַבֶּרֶת אֶל הַהוֹפָעָה, מִתְגַּלָּה טוֹבָה וְיִפְעָת קִדְּשָׁה, וְשֵׁם שָׁמַיִם מִתְקַדֵּשׁ, וּגְבוּרַת הַקֹּדֶשׁ עוֹשָׂה חַיִל.
הַצִּמָּאוֹן שֶׁהַנְּשָׁמָה מִשְׁתּוֹקֶקֶת לִשְׁלֵמוּתָהּ הַכְּלָלִית מִשְׁתַּבֵּר הוּא בְּכָל הֶאָרָה רוּחָנִית שֶׁבָּאָה עָלֶיהָ אֲבָל הַצִּמָּאוֹן הַמְּיֻחָד שֶׁל הַשְּׁלֵמוּת הַיִּשְׂרְאֵלִית, שֶׁמְּבַקֶּשֶׁת אֶת תַּפְקִידָהּ, אֵינוֹ מִשְׁתַּבֵּר כִּי אִם עַל יְדֵי מִלּוֹא שֶׁל תּוֹרָה.
הַתּוֹרָה אֲחֻזָּה הִיא בְּרוּחַ יִשְׂרָאֵל. רוּחַ יִשְׂרָאֵל הַמֻּפְשָׁט הוּא מְלֵא כָּל, אוֹר אֱלֹהִים, תְּעוּדַת הַהֲוָיָה, מְקוֹר הַנְּשָׁמוֹת. הַתּוֹרָה כְּשֶׁמִּתְגַּבֶּרֶת, כְּשֶׁיְּדִיעָתָהּ מִתְרַחֶבֶת, כְּשֶׁאוֹרָהּ מַזְהִיר, כְּשֶׁרִגְשׁוֹתֶיהָ מִתְעַמְּקִים בְּקֶרֶב כָּל נְשָׁמָה, הָאוֹרָה הָאֱלֹהִית מִתְפַּשֶּׁטֶת יוֹתֵר בָּעוֹלָם, מִתְהַדֶּרֶת וּמִתְעַלֶּה, וְכָל הָעוֹלָם כֻּלּוֹ מִתְעַלֶּה בְּעִלּוּי הַיְּחִידִים מֵרוֹמְמֵי הָרוּחַ
דֶּרֶךְ אֶרֶץ קָדְמָה לְתוֹרָה. הַקְדָּמָה זְמַנִּית מֻכְרַחַת לְדוֹרוֹת. הַמּוּסָר בְּטִבְעִיּוּתוֹ, בְּכָל עֹמֶק הוֹדוֹ וְכֹחוֹ הָאֵיתָן, מֻכְרָח לְהִקָּבַע בְּנֶפֶשׁ וְיִהְיֶה מַצָּע לְאוֹתָן הַהַשְׁפָּעוֹת הַגְּדוֹלוֹת הַבָּאוֹת מִכֹּחָהּ שֶׁל תּוֹרָה. וּכְשֵׁם שֶׁהִרְאָה הִיא בְּחִינַת הַשֹּׁרֶשׁ הַקּוֹדֶמֶת אֶל הַחָכְמָה, כֵּן הַמּוּסָר הַטִּבְעִי הוּא בְּחִינַת הַשֹּׁרֶשׁ הַקּוֹדֶמֶת אֶל הַיִּרְאָה וְכָל עֲנָפֶיהָ. וְהַכְּלָל הַזֶּה הוּא נוֹהֵג בָּאָדָם הַפְּרָטִי, וְכֵן הוּא גַּם כֵּן נוֹהֵג בִּכְלָלוּת הָאֻמָּה וּבְכָל הָאֱנוֹשִׁיּוֹת. וְאִם יֵשׁ הֶכְרֵחַ לִפְעָמִים לְהָבִיא אֶת שִׁפְעַת הַתּוֹרָה בְּלֹא הַהַקְדָּמָה שֶׁל הִשְׁתָּרְשׁוּתוֹ שֶׁל הַמּוּסָר הַטִּבְעִי בְּטַהֲרָתוֹ, זֶהוּ דֶּרֶךְ שֶׁל הוֹרָאַת שָׁעָה, וְהַחַיִּים מֻכְרָחִים לִהְיוֹת מְסַבְּבִים שֶׁיָּשׁוּב הַמַּהֲלָךְ לְסַדְּרוֹ הָאֵיתָן: הַקְדָּמָתוֹ שֶׁל הַמּוּסָר הַטִּבְעִי בְּכָל שְׁלֵמוּתוֹ, כְּדֵי לִבְנוֹת עַל מַצָּעוֹ אֶת הַטְּרַקְלִין שֶׁל הַתּוֹרָה וְהַיִּרְאָה הָעֶלְיוֹנָה.
כָּל דָּבָר שֶׁל תּוֹרָה צָרִיךְ דֶּרֶךְ אֶרֶץ שֶׁיֻּקְדַּם לוֹ. אִם הוּא עִנְיָן שֶׁהַשֵּׂכֶל וְהַיֹּשֶׁר הַטִּבְעִי מַסְכִּים לוֹ, צָרִיךְ לַעֲבֹר בְּדֶרֶךְ יָשָׁר, בִּנְטִיַּת הַלֵּב וְהִסְכַּמְתָּ הָרָצוֹן הַטָּהוֹר הַמֻּטְבָּע בְּאָדָם, כְּגֶזֶל, עֲרָיוֹת, וּצְנִיעוּת, מִנְּמָלָה, יוֹנָה, וְחָתוּל, וְקַל וָחֹמֶר מֵהַהַכָּרָה הַפְּנִימִית שֶׁל הָאָדָם עַצְמוֹ וְחוּשׁוּ הָרוּחָנִי. וְאִם הוּא עִנְיָן שֶׁהוּא נַעֲלֶה מִן הַשֵּׂכֶל וְהַנְּטִיָּה הַלִּבִּית, צָרִיךְ גַּם הוּא לַעֲבֹר דֶּרֶךְ הַצָּנוּר שֶׁל דֶּרֶךְ אֶרֶץ, בְּיַחַשׂ הַקִּשּׁוּר שֶׁיֵּשׁ לְכָל פְּרָט עִם הַכְלָלוֹת כֻּלָּהּ, בַּתּוֹר מִצְוָה גּוֹרֶרֶת מִצְוָה. וְגַם הַיֹּשֶׁר הַמּוּחָשִׁי לִהְיוֹת קָשׁוּר בַּתּוֹרָה, בְּחֵפֶץ הָעֶלְיוֹן הָאֱלֹהִי הַמִּתְגַּלֶּה בְּאוֹר תּוֹרָה, וְהַהִתְאַגְּדוּת עִם כְּלָלוּת הָאֻמָּה לְדוֹרוֹתֶיהָ עִם דַּרְכֵי חַיֶּיהָ בְּרַעְיוֹן הַקֹּדֶשׁ, כָּל אֵלֶּה אָרְחוֹת דֶּרֶךְ אֶרֶץ הֵם, שֶׁמַּכְשִׁירִים אֶת הַהֶאָרוֹת שֶׁהֵן יוֹתֵר פְּנִימִיּוֹת מֵהֶן לְהָאִיר בְּזֹהַר וּבְהִירוּת מֻבְהֶקֶת
הַתּוֹרָה עוֹשָׂה הִיא מַמָּשׁ אֶת הַנְּשָׁמָה הַיִּשְׂרְאֵלִית. וְהַחָכְמָה בִּכְלָל, אוֹתָהּ שֶׁהִיא חוּץ לְמֻשָּׂג תּוֹרָה, עוֹשָׂה הִיא אֶת הַנְּשָׁמָה הָאֱנוֹשִׁית. וּכְשֶׁמִּסְתַּכְּלִים בִּפְנִימִיּוּתָהּ שֶׁל הַנְּשָׁמָה הָאֱנוֹשִׁית בְּמַהוּתָהּ נִמְצָא אֶת רוּחַ יִשְׂרָאֵל חַי בְּקִרְבָּהּ, וְכֵן הַמַּהוּת הַפְּנִימִית שֶׁל כָּל שִׁכְלוּל וַחֲכָמָה אָנוּ מוֹצְאִים בָּהּ אוֹר תּוֹרָה.
הַתּוֹרָה נָתְנָה לְיִשְׂרָאֵל, כְּדֵי שֶׁשְּׂעָרִי אוֹרָה יוֹתֵר בְּהִירִים, יוֹתֵר רְחָבִים, יוֹתֵר קְדוֹשִׁים, מִכָּל שַׁעֲרֵי הָאוֹרָה שֶׁל הַבִּינָה הַטִּבְעִית וְשֶׁל רוּחַ הַמּוּסָר הַטִּבְעִי אֲשֶׁר לָאָדָם, יִפְתְּחוּ לָנוּ, וְעַל יָדֵינוּ לְכָל הָעוֹלָם כֻּלּוֹ. וְאִם אֲנַחְנוּ אוֹטְמִים אֶת אָזְנֵינוּ מַשְׁמָע לְקוֹל ד' הַפָּשׁוּט הַקּוֹרֵא בְּכֹחַ עַל יְדֵי כָּל שַׁעֲרֵי הָאוֹרָה הַטִּבְעִיִּים, שֶׁהִיא נַחֲלַת כָּל הָאָדָם, מִפְּנֵי שֶׁאָנוּ חוֹשְׁבִים, שֶׁנִּמְצָא אֶת אוֹר הַתּוֹרָה בַּתּוֹרָה הַקְּרוּעָה מִכָּל אוֹר הַחַיִּים הַפְּרוּשִׁים בָּעוֹלָם, בִּפְנִימִיּוּתוֹ וּבְנִשְׁמַת הָאָדָם בְּהַדָּרָה, אֵין אָנוּ מְבִינִים בָּזֶה אֶת עֶרְכָּהּ שֶׁל תּוֹרָה, וְעַל זֶה נֶאֱמַר עַם נָבָל וְלֹא חָכָם, כְּדַמְתַּרְגָּם אוּנְקְלוֹס עַמָּא דְּקַבִּילוֹ אוֹרָיָת' וְלֹא חֲכֵמוֹ.
אַל יַחֲשֹׁב אָדָם שֶׁאֶפְשָׁר לִחְיוֹת חַיִּים רוּחָנִיִּים בְּלֹא אוֹר הַתּוֹרָה. כְּשֵׁם שֶׁאִי אֶפְשָׁר לִחְיוֹת בְּלֹא אוֹר וַאֲוִיר, בְּלֹא מָזוֹן וּמִשְׁתֶּה, עוֹד יוֹתֵר וְיוֹתֵר מִזֶּה אִי אֶפְשָׁר לִחְיוֹת בְּלֹא חַיּוֹת הַתּוֹרָה. וְאִם רוֹאִים אָנוּ בְּנֵי אָדָם רְחוֹקִים מִן הַתּוֹרָה וְחַיִּים, בֶּאֱמֶת מִדַּת רוּחָנִיּוּתָם הִיא רַק לְפִי אוֹתוֹ הָעֵרֶךְ שֶׁהֵם קְשׁוּרִים אֶל הַתּוֹרָה, אוֹ אֶל אוֹתָם שֶׁהֵם חַיִּים חַיֵּי הַתּוֹרָה, אוֹ שֶׁיֵּשׁ בָּהֶם בְּסֵתֶר נִשְׁמָתָם אֵיזֶה אוֹצָר שֶׁל יְרֻשָּׁה מֵהַשְׁפָּעַת חַיֵּי הַתּוֹרָה. שֶׁאֲבוֹתֵיהֶם זָכוּ לָהֶם בְּדוֹרוֹת קְדוּמִים. וְתַלְמִידֵי חֲכָמִים הָעוֹמְדִים בְּסוֹד ד' דִּינָם עִם רָזֵי תּוֹרָה כְּדִין כָּל הָעָם עִם כְּלָל הַתּוֹרָה, הֵם מֻכְרָחִים לְקַבֵּל חַיֵּיהֶם הַיְּסוֹדִיִּים עַל יְדֵי שִׁפְעַת סִתְרֵי תּוֹרָה.
כְּשֵׁם שֶׁאֵין כְּנֶסֶת יִשְׂרָאֵל מוֹצִיאָה אֶל הַפֹּעַל אֶת סְגֻלּוֹתֶיהָ כִּי אִם בְּאֶרֶץ יִשְׂרָאֵל. כֵּן אֵין אָדָם מִיִּשְׂרָאֵל מוֹצִיא אֶת סְגֻלּוֹתָיו הָרוּחָנִיּוֹת כִּי אִם עַל יְדֵי הַתּוֹרָה, שֶׁהִיא הָאָרֶץ הָרוּחָנִית הַמַּתְאִימָה לִסְגֻלַּת הַנְּשָׁמָה הַיִּשְׂרְאֵלִית. כָּל הַמַּדָּעִים דּוֹמִים הֵם לְחוּץ לָאָרֶץ בִּחוּשָׁם אֶל הַגִּדּוּל הַנְּשַׁמָּתִי אֲשֶׁר לְיִשְׂרָאֵל.
כְּשֶׁלּוֹמְדִים הַרְבֵּה נִסְתָּר, אָז כָּל מָה שֶׁמְּבִינִים וְלוֹמְדִים מֵהַנִּגְלָה מֵאִיר בְּאוֹר יְקָרוֹת, וּמִתְגַּלָּה הוֹפָעַת הַנִּסְתָּר וּסְגֻלָּתָהּ עַל כָּל הָעִנְיָנִים הַמֻּשָּׂגִים שֶׁבְּנִגְלָה. וְזוֹהִי שִׁיטַת הַיְּרוּשַׁלְמִי שֶׁמִּתּוֹךְ שֶׁחֲסִידִים הָיוּ תּוֹרָתָם מִתְבָּרֶכֶת, וְלֹא רַק כְּדִבְרֵי הַבַּבְלִי, שֶׁתּוֹרָתָם מִשְׁתַּמֶּרֶת. וְנִרְאֶה שֶׁהַיְּרוּשַׁלְמִי עוֹסֵק בַּחֲסִידִים יוֹתֵר עֶלְיוֹנִים, שֶׁהַתּוֹרָה מִתְגַּדֶּלֶת וּמִתְאַדֶּרֶת אֶצְלָם עי הוֹפָעַת הַשָּׂגוֹת הַקֹּדֶשׁ מִמְּעַט הַכַּמּוּת לַנְּחָלִים גְּדוֹלִים וְאֵיתָנִים, וּמַשִּׂיגִים אוֹרָה שֶׁל תּוֹרָה גַּם עַל יְדֵי הַתְּפֵלָה וְהַהִתְבּוֹנְנוּת שֶׁבָּהּ, וּשְׁקוּדָם וְשֶׁאַחַר לָהּ, שֶׁהֵם הֵם גּוּפֵי תּוֹרָה וְנִשְׁמָתָהּ שֶׁל תּוֹרָה. וּבָזֶה יֵשׁ הֶבְדֵּל בֵּין אֲוִירָא דארץ יִשְׂרָאֵל, שֶׁיְּכוֹלָה רוּחַ הַקֹּדֶשׁ לְהַשְׁפִּיעַ גַּם עַל תֹּכֶן הַהֲלָכוֹת, וּבַחוּץ לָאָרֶץ רוּחַ הַקֹּדֶשׁ מִתְפַּשֶּׁטֶת בְּגָלוּי רַק עַל הָאַגָּדוֹת, וְהַהֲלָכוֹת נְדוֹנוֹת עַל פִּי הַשֵּׂכֶל הָאֱנוֹשִׁי. בְּמַחְשַׁכִּים הוֹשִׁיבַנִי, זֶה תַּלְמוּדָהּ שֶׁל בָּבֶל. אָמְנָם מִתּוֹךְ הַחֹשֶׁךְ יִצְמַח אוֹר גָּדוֹל, הָעָם הַהֹלְכִים בַּחֹשֶׁךְ רָאוּ אוֹר גָּדוֹל. יֹשְׁבֵי בְּאֶרֶץ צַלְמָוֶת אוֹר נָגַהּ עֲלֵיהֶם. מִפְּנֵי שֶׁמּוֹרִידִים בָּזֶה אֶת הֶאָרַת הַשְּׁכִינָה הָעֶלְיוֹנָה לִשְׂדֵרוֹת הַחַיִּים הַנְּמוּכוֹת, וּמְאִירִים בָּזֶה מְבוֹאוֹת הָאֲפֵלִים רַבִּים מְאֹד, וְזֶה נוֹתֵן יָד לְכַמָּה רְחוֹקִים שֶׁיִּבְּאוּ וְיִתְקָרְבוּ וְיִתְחַבְּרוּ אֶל הָאוֹר הָעֶלְיוֹן שֶׁל זִיו הַתּוֹרָה בְּעַצְמוּתָהּ, שֶׁהִיא תּוֹרַת אֶרֶץ יִשְׂרָאֵל, וְזָהָב הָאָרֶץ הַהִיא טוֹב, אֵין תּוֹרָה כְּתוֹרַת אֶרֶץ יִשְׂרָאֵל וְאֵין חֲכָמָה כְּחָכְמַת אֶרֶץ יִשְׂרָאֵל.
וְזָהָב הָאָרֶץ הַהִיא טוֹב, אֵין תּוֹרָה כְּתוֹרַת אֶרֶץ יִשְׂרָאֵל (מִדְרָשׁ רַבָּה). בְּכָל דּוֹר הָיִינוּ צְרִיכִים לְחַבֵּב הַרְבֵּה תּוֹרַת אֶרֶץ יִשְׂרָאֵל. וּבְיוֹתֵר אָנוּ צְרִיכִים לָזֶה בְּדוֹרֵנוּ, דּוֹר הַנְּבֵלָה וְהַתְּחִיָּה, בֶּן הַזְּמַן שֶׁל הָאֲפֵלָה וְהָאוֹרָה, הַיֵּאוּשׁ וְהַגְּבוּרָה. בִּשְׁבִילוֹ אָנוּ צְרִיכִים סַם חַיִּים דַּוְקָא מִתּוֹרַת אֶרֶץ יִשְׂרָאֵל. אָנוּ צְרִיכִים לְהַרְאוֹת לוֹ אֶת הָאֱמֶת וְהַבְּהִירוּת שֶׁיֵּשׁ בְּאוֹצָרֵנוּ הָאֱלֹהִי, בְּדֵעוֹתֶיהָ וְהֶגְיוֹנוֹתֶיהָ שֶׁל תּוֹרַת אֱמֶת, וְאֶת הַיָּפֶה וְהַנִּשְׂגָּב, הַנֹּעַם וְהַהוֹד שֶׁיֵּשׁ בְּמַצּוֹתֶיהָ הַמַּעֲשִׂיּוֹת, וּבְתֵאוּר הֲלִיכוֹת הַחַיִּים כֻּלָּם שֶׁעַל פִּיהָ וּבְתוֹכָהּ, כַּמָּה הִיא תּוֹרַת אֱמֶת וְתוֹרַת חַיִּים גַּם יַחַד, - לָזֶה צְרִיכִים אֲנַחְנוּ לִטְעֹם וּלְהַטְעִים טַעְמָהּ שֶׁל תּוֹרָה מֵעָמְקָהּ וִיסוֹדָהּ, וְזֶה לֹא אֶפְשָׁר לָחוּשׁ, לְהַשִּׂיג וּלְהַרְגִּישׁ, כִּי אִם בְּאֶרֶץ יִשְׂרָאֵל.
כָּל מָה שֶׁהוּא שָׁגוּר בְּיַחַשׂ שֶׁל תּוֹרַת חוּץ לָאָרֶץ בַּמּוּבָן הַפְּרָטִי, עוֹלֶה הוּא בְּעֵרֶךְ תּוֹרַת אֶרֶץ יִשְׂרָאֵל לַמּוּבָן כְּלָלִי. תּוֹרַת חוּץ לָאָרֶץ עוֹסֶקֶת בְּתִקּוּן הַנֶּפֶשׁ הַפְּרָטִית, בְּדַאֲגָתָהּ לְחָמְרִיּוּתָהּ וְרוּחָנִיּוּתָהּ, לְזִכּוּכָהּ וְהִתְעַלּוּתָהּ בְּחַיֵּי שָׁעָה וְחַיֵּי עוֹלָם. אֲבָל רַק בַּתּוֹר נֶפֶשׁ פְּרָטִית. לֹא כֵן תּוֹרַת אֶרֶץ יִשְׂרָאֵל. הִיא דּוֹאֶגֶת תָּמִיד בְּעַד הַכְּלָל, בְּעַד כְּלָלוּת נִשְׁמַת הָאֻמָּה כֻּלָּהּ. הַפְּרָטִים הִנָּם מִתְכַּנְּסִים בְּקִרְבָּהּ בִּכְלָלָהּ, הֵם מִתְעַלִּים בְּעִלּוּיָהּ, מִתְעַטְּרִים בַּעֲטַרְתָּהּ, עֲטֶרֶת תִּפְאֶרֶת לַעֲמוּסֵי בָטֶן, שֶׁהֵם עֲתִידִים לְהִתְחַדֵּשׁ כְּמוֹתָהּ וּלְפָאֵר לְיוֹצְרָם עַל שֵׁם כְּבוֹד מַלְכוּתוֹ. גַּם אוֹתוֹ הָעִלּוּי שֶׁמִּן הַפְּרָט לְהִכָּלֵל, עַל כָּל מֶרְחַב הַתּוֹרָה בְּיִחוּד עַל מֶרְחַב הָרַעֲיוֹנוֹת שֶׁל אֱמוּנָה וְיִרְאַת שָׁמַיִם בֶּאֱמֶת, גַּם זֶה עַצְמוֹ הוּא חִדּוּשׁ נִשְׂגָּב וְנַעֲלֶה שֶׁל תּוֹרַת אֶרֶץ יִשְׂרָאֵל.
לֹא רַק הָאַגָּדָה לְבַדָּהּ תֹּאַר מֵאוֹר הָרַעֲיוֹן הַבָּהִיר שֶׁל תּוֹרַת אֶרֶץ יִשְׂרָאֵל, כִּי אִם גַּם הַהֲלָכָה. יְסוֹדוֹת הַסְּבָרוֹת, נְתוּחַ הַפְּסָקִים, שָׁרְשֵׁי הַשִּׁיטוֹת וּמוּבָנָן הַכְּלָלִי הַנָּעוּץ בְּעִמְקֵי הַחַיִּים הָרוּחָנִיִּים וְהַמַּעֲשִׂיִּים. וְלֹא רַק הַתּוֹרָה בְּמוּבָנָהּ הַלְּמוּדִי, הַמָּצוּי בְּד' אַמּוֹת שֶׁל הֲלָכָה, כִּי אִם הֶאָרַת הַחַיִּים כֻּלָּם, הַכֹּל תָּלוּי בְּעֹשֶׁר הָרַעֲיוֹן. מֵעֹמֶק הַתְּחִיָּה הָרוּחָנִית, הַמּוּכֶנֶת לְתוֹרַת אֶרֶץ יִשְׂרָאֵל, הַגְּבוּלִים וְקִירוֹת הַבַּרְזֶל שֶׁבֵּין עִנְיָן לְעִנְיָן, בֵּין מְקַצֵּעַ לַמְּקַצֵּעַ, יֵלְכוּ וְיִקְטְנוּ. הָעוֹלָם הָרוּחָנִי כֻּלּוֹ יִהְיֶה מֻסְקָר בָּאֲוִיר חַיֵּי נְשָׁמוֹת שֶׁל אֶרֶץ חַיִּים בִּסְקִירָה אַחַת. הוֹד הַחַיִּים לְחֶמְדַּת הָרָזִים, בְּרַק הַפִּלְפּוּל, וְהִתְעוֹדְדוּת הַתְּחִיָּה שֶׁל כְּנֶסֶת יִשְׂרָאֵל עַל אַדְמַת הַקֹּדֶשׁ, בָּרוּר הִלְכוֹת וְהִתְרַחֲבוּת הַחִזָּיוֹן וְהַשִּׁירָה, חֵפֶץ הַשְּׁקִידָה הַמְּצֻיֶּנֶת וְחֵשֶׁק הַהִתְפַּתְּחוּת הַגּוּפָנִית, כָּל אֵלֶּה וְכַיּוֹצֵא בָּהֶם, שֶׁבְּחוּץ לָאָרֶץ, וּבְנוֹהֵג שֶׁבָּעוֹלָם לִפְנֵי יְמֵי הַתְּחִיָּה הָעוֹמְדִים אַחַר כָּתְלֵנוּ, הָיוּ נְדוֹנִים כִּרְחוֹקִים זֶה מִזֶּה וְסוֹתְרִים זֶה אֶת זֶה, הַנָּם עוֹמְדִים לָנוּ עַתָּה לִהְיוֹת מְאֻגָּדִים בְּחוֹבֶרֶת שֶׁל קֶשֶׁר וַאֲגֻדַּת אֱמֶת, וְכָל אֶחָד מְסַיֵּעַ אֶת חֲבֵרוֹ, לְהַרְחָבָתוֹ וְהַעֲמָקָתוֹ, לְהִתְפַּשְּׁטוּתוֹ וְשִׁכְלוּלוֹ.
הַזֶּרֶם הָאֱלֹהִי הַכְּלָלִי, הַזּוֹרֵם בְּכָל חֵלֶק מֵחֶלְקֵי הַתּוֹרָה וְנוֹתֵן לָהֶם חַיִּים, הוּא מָצוּי לִהְיוֹת מֻשָּׂג יָפֶה רַק פֹּה עַל אַדְמַת הַקֹּדֶשׁ. אָמְנָם יְכוֹלָה הִיא חָכְמַת תּוֹרַת אֶרֶץ יִשְׂרָאֵל לְהַמְצִיא, מִתּוֹךְ הַרְחָבַת הַדַּעַת וּמִתּוֹךְ עֹנֶג רוּחָנִי, מַרְהִיב וּמְעַדֵּן, פִּלְפּוּלִים רַבִּים, אֵיתָנִים וּרְחָבִים. הַזִּיו הַמַּקִּיף הָעֶלְיוֹן הַמֵּאִיר מִפְּנִימִי פְּנִימִיּוֹת הַכְּלָלִים, כְּשֶׁהוּא יוֹרֵד אֶל הַפְּרָטִים הוּא עוֹשֶׂה בָּהֶם כָּל מָה שֶׁלִּבּוֹ חָפֵץ בְּיֹשֶׁר וּבַחָכְמָה. הוּא יָכוֹל לִדְרֹשׁ עַל כָּל קוֹץ וָקוֹץ תִּלֵּי תִּלִּים שֶׁל הֲלָכוֹת. וְעַל מִגְדָּל הַפּוֹרֵחַ בָּאֲוִיר דַּעַת עֶלְיוֹן אֲלָפִים תְּשׁוּבוֹת וּמֶחְקָרִים לְהַרְחִיב לֵב וּלְעַדֵּן נֶפֶשׁ. הִיא אֵינָהּ מֻכְרַחַת לְהַאֲרִיךְ בְּפִלְפּוּל לְמַעַן הֶעֱמִיד הֲלָכָה בְּרוּרָה. הִיא מַשֶּׂגֶת אֶת הָאֱמֶת וְאֶת הַתֶּכֶן הַזַּךְ הַפְּנִימִי מִזִּיו פְּנִימִיּוֹת הַחוּשׁ הָאֱלֹהִי, הַמֵּאִיר עַל יוֹשְׁבֵי אַדְמַת קֹדֶשׁ. אֲוִירָא דְּאֶרֶץ יִשְׂרָאֵל יוּכַל רַק הוּא לְהַחְכִּים אֶת עוֹסְקֵי הַתּוֹרָה בַּמִּדָּה הַפְּנִימִית הַגְּבוֹהָה וְהַנֶּאֱצֶלֶת הַזֹּאת, וּבְתוֹךְ פְּרָטֵי פְּרָטִיּוּת הַהֲוָיוֹת וְהַהֲלָכוֹת שׁוֹאֶפֶת הִיא חָכְמַת תּוֹרַת אֶרֶץ יִשְׂרָאֵל לְהִתְגַּלּוֹת בַּהֲדַר גְּאוֹן עַזָּה הַפְּנִימִי.
אָנוּ צְרִיכִים לְהִתְרוֹמֵם לְאוֹתָהּ הַמַּדְרֵגָה שֶׁל הֲבָנַת הַכְּלָלִים וּכְלָלֵי הַכְּלָלִים, וְהַפְּרָטִים בְּהַצָּעוֹתֵיהֶם יִהְיוּ נִסְמָכִים עִמָּם. זֹאת הִיא הַמִּדָּה הַמְּיֻחֶדֶת שֶׁל תּוֹרַת אֶרֶץ יִשְׂרָאֵל, וּבְזֶה הִיא מְחֻלֶּקֶת מָשָׁל חוּץ לָאָרֶץ. הִתְרוֹמְמוּת הַנְּשָׁמָה אֵצֶל תַּלְמִידֵי חֲכָמִים לִסְקִירַת הַכְּלָלִים שֶׁל כְּלָלֵי הַתּוֹרָה, וְשָׁרְשֵׁי הָאֱמוּנָה וְהָעֲבוֹדָה. שֶׁהֵם מִתְבָּאֲרִים עַל פִּי עֵסֶק קָבוּעַ וּמֻסְכָּם בִּפְנִימִיּוּתָהּ שֶׁל תּוֹרָה בִּכְלָל, מוּכֶנֶת הִיא לָבֹא בְּאֶרֶץ יִשְׂרָאֵל דַּוְקָא. אוֹתוֹ הָרוּחַ הַגָּדוֹל, שֶׁבּוֹ כָּל שְׁאִיפָה רוּחָנִית, הַשְּׁרוּיָה בְּעֹמֶק הַנְּשָׁמָה, אֵין מַטְּרָתָהּ מַטָּרָה פְּרָטִית כִּי אִם מַטָּרָה כְּלָלִית. לְאוֹתוֹ הָרָצוֹן הַנִּשְׂגָּב הֶחָבוּי בְּנִשְׁמָתָהּ הַפְּנִימִית שֶׁל כְּנֶסֶת יִשְׂרָאֵל. שֶׁמִּמֶּנּוּ מִסְתַּעֲפִים כָּל כְּלָלֵי וּפִרְטֵי גִּנְזֵי וְשִׁטְחֵי תּוֹרָה, אֵינֶנּוּ חָל עַל הַנְּשָׁמָה כָּרָאוּי כִּי אִם בְּאֶרֶץ יִשְׂרָאֵל. עַל כֵּן רַק בְּאֶרֶץ יִשְׂרָאֵל מוּכָנִים הֵם תַּלְמִידֵי חֲכָמִים, אִם יִרְצוּ לְהִשְׁתַּמֵּשׁ בְּיִתְרוֹנָם, וּלְהָכִין עַצְמָם לָמָּה שֶׁהֵם מוּכָנִים, בְּפִתּוּחַ הָגוּן, לָבֹא אֶל עִמְקֵי תּוֹרָה מִלְּמַעְלָה לְמַטָּה, מִן הַכְּלָלִים אֶל הַפְּרָטִים. הַשֵּׂכֶל הַכְּלָלִי, הַמּוּאָר בִּקְדֻשָּׁה פְּנִימִית, מֵאֲוִירָא דְּאֶרֶץ יִשְׂרָאֵל, הוּא מַקִּיף וְעוֹמֵד לְמַעְלָה מִכָּל הַגְבָּלוֹת עִנְיָנִים. הוּא מַשְׁקִיף בִּסְקִירָה כּוֹלֶלֶת, וּמְנֻשָּׂאָהּ בְּאוֹר חָכְמַת אֱמֶת, עַל אוֹר הַתּוֹרָה הָאַהֲבָה וְהַיִּרְאָה, הָאַגָּדָה וְהַהֲלָכָה, הַחֲכָמָה וְהַמַּעֲשֶׂה, וְהָעִנְיָנִים יוֹנְקִים זֶה מִזֶּה בִּינִיקָה רַעֲנָנָה. וְדַוְקָא מִפְּנֵי שֶׁתַּלְמִידֵי חֲכָמִים שֶׁבְּאֶרֶץ יִשְׂרָאֵל הִנָּם מוּכָנִים אֶל זֹאת הַמַּעֲלָה הַנִּשָּׂאָה, עַל כֵּן כָּל זְמַן שֶׁהֵם אֵינָם מַכִּירִים אֶת מַעֲלָתָם הָרוֹמֵמָה, וְאֵינָם עוֹלִים אֵלֶיהָ, וַחֲפָצִים לִהְיוֹת מִתְנַהֲגִים בְּאָרְחוֹת דְּרִישַׁת הַתּוֹרָה רַק בַּדֶּרֶךְ הָרְאוּיָה לִבְנֵי חוּץ לָאָרֶץ, הִנָּם נַעֲשִׂים מִתְנַוְּנִים וִירוּדִים, חַלָּשִׁים וּלְקוּיִים בְּגוּף וּבְנֶפֶשׁ. וְלֹא דַּי שֶׁאֵין יִתְרוֹנָם הַנַּעֲלֶה מִתְגַּלֶּה, אֶלָּא שֶׁנִּדְמֶה עוֹד שֶׁתַּלְמִידֵי חֲכָמִים שֶׁבְּחוּץ לָאָרֶץ יִהְיוּ עוֹלִים עֲלֵיהֶם בַּחֲרִיצוּת וּבְפִלְפּוּל. וְכָל זֶה מִפְּנֵי שֶׁלֹּא בָּאוּ עֲדַיִן לִידֵי הַכָּרַת עַצְמָם, וְאֵינָם מִשְׁתַּמְּשִׁים בְּדֶרֶךְ לַמּוֹדֶם בְּאוֹתוֹ הַיִּתְרוֹן הַקָּדוֹשׁ, שֶׁאַדְמַת הַקֹּדֶשׁ מְסַגַּלְתָּם אֵלָיו.
כְּנֶסֶת יִשְׂרָאֵל בִּכְלָלָהּ חַיָּה בְּחוּץ לָאָרֶץ חַיִּים שֶׁאֵינָם מְקוֹרִיִּים. וְקַל וָחֹמֶר שֶׁתַּלְמִידֵי חֲכָמִים, שֶׁיְּסוֹד חַיֵּיהֶם הוּא הַחַיִּים הָרוּחָנִיִּים, הַשֵּׂכֶל, הַדֵּעָה, הָרֶגֶשׁ, הַקְּדֻשָּׁה וְהַטָּהֳרָה, שֶׁבְּחוּץ לָאָרֶץ אֵינָם יְכוֹלִים לְקַבֵּל אוֹר חַיִּים מְקוֹרִיִּים. עַל כֵּן שָׁם כָּל נִימָא וְנִימָא, הַיּוֹצֵאת מִגּוֹמֵא אַחַת, דּוֹחֶקֶת הִיא לַחֲבֶרְתָּהּ בַּמַּהֲלָךְ הָרוּחָנִי. הַהֶאָרָה הַצִּבּוּרִית, הָעַסְקָנוּת, הָעֲבוֹדָה, הַמַּעֲשֶׂה, הַהֲלָכָה, הַהַגָּדָה, הַנִּגְלֶה, הַנִּסְתָּר, הַמֶּחְקָר, הַקַּבָּלָה, הַמּוּסָר, הַשִּׁירָה, הַבְּדִיחוֹת וְכֹבֶד הָרֹאשׁ, הַפִּלְפּוּל וְהַהִגָּיוֹן, הַדִּקְדּוּק וְהָרֶמֶז, שֶׁכָּל אֵלֶּה הִנָּם נֶחֱלָקִים רַק מִחוּץ וְלֹא מִפְּנִים, - כִּי בְּעֶצֶם הַחַיִּים, בְּזִרְמָם הַפְּנִימִי, הַמּוּחָשׁ בַּנְּשָׁמָה, מֵאוֹצַר הַחַיִּים הָעֶלְיוֹנִים, הַכֹּל שׁוֹפֵעַ בְּמַהֲלָךְ אֶחָד, בָּאַחְדוּת וְהַשּׁוֹאָה, - נַעֲשִׂים מְפֻלָּגִים וּמְרֻחָקִים זֶה לָזֶה, נִדְמֶה שֶׁכָּל אֶחָד צָרִיךְ לְהִשָּׁמֵר מֵחֲבֵרוֹ וּלְהִתְיָרֵא מִמֶּנּוּ, לִהְיוֹת צוֹפֶה לְהִתְקוֹמֵם עי מַפַּלְתּוֹ וּלְהִתְמַלֵּא מֵחֻרְבָּנוֹ. אִי אֶפְשָׁר לְאַחְדוּת אֲמִתִּית וְשָׁלוֹם עֶלְיוֹן מָלֵא חַיִּים, שֶׁהוּא בָּא בֶּאֱמֶת מִשֶּׁפַע שְׁמוֹ שֶׁל הקבה, ד' שָׁלוֹם, שֵׁם גּוּפֵהּ אִקְּרִי שָׁלוֹם, לְהִתְפַּתֵּחַ כְּלָל בְּחוּץ לָאָרֶץ. וּכְשֵׁם שֶׁאֵין שָׁלוֹם אִישִׁי יָכוֹל לְהִתְפַּתֵּחַ שֵׁם כָּרָאוּי, כֵּן אֵין שָׁלוֹם רוּחָנִי יָכוֹל לְהִתְפַּתֵּחַ שָׁם, עַל אֲדָמָה טְמֵאָה. לַחְמָם בִּדְאָגָה יֹאכֵלוּ וּמֵימֵיהֶם בְּשִׁמָּמוֹן וּבְרָגְזָה יִשְׁתּוּ. הָאֲוִיר שָׁם מַחֲנִיק, חֲנִיקָה רוּחָנִית, בְּיַחַשׂ אֶל אוֹרָה וְתִקְוָה כְּלָלִית. וְלָכֵן הַחַיִּים הָרוּחָנִיִּים שָׁם, בָּאָרֶץ מֵאַפְלָיָה, לֹא יוּכְלוּ לִהְיוֹת מְקוֹרִיִּים, וְהִנָּם רַק נִשְׁאָבִים מֵאוֹצַר הַחַיִּים, אֲשֶׁר בַּשִּׁיּוּר שֶׁל הַתּוֹרָה, שֶׁבִּכְתָב וְשֶׁבְּעַל פֶּה, עַל יְדֵי עֲמָלָה וְשִׁנּוּנָהּ, אֲשֶׁר יַחַד עִם יִשְׂרָאֵל הוּרַד מִמְּרוֹם שֶׁבִּתּוֹ וְיָרַד בַּגּוֹלָה. אָמְנָם רַק צַד הַקֹּדֶשׁ הַחִיצוֹן הוֹלֵךְ הוּא בַּגּוֹלָה, הַמַּאֲמָרִים וְהָאוֹתִיּוֹת יְכוֹלִים לִהְיוֹת נִקָּחֵם בְּיָד וְלָלֶכֶת מִמָּקוֹם אֶל מָקוֹם. מֵאֶרֶץ אֶל אֶרֶץ, עִם הוֹלְכֵי גּוֹלָה, אֲבָל הַנְּשָׁמָה הַפְּנִימִית שֶׁלָּהֶם, נִשְׁמַת אֱלֹהִים חַיִּים, בְּרוֹמְמוֹת טָהֳרָתָהּ, הַמְּצֹרֶפֶת אֶל הָאוֹר הָעֶלְיוֹן וְהַתִּקְוָה הַכְּלָלִית, הַמּוּחֶשֶׁת לְעַיִן וּמֻשְׁרֶשֶׁת בְּכָל שֶׁעַל וְצַעַד שֶׁל אַדְמַת קֹדֶשׁ, שֶׁל אֶרֶץ חַיִּים וְגֵיא חִזָּיוֹן, הִיא נִרְאֵית וּמִתְגַּלָּה רַק בִּמְקוֹמָהּ בְּאֶרֶץ יִשְׂרָאֵל. הַהַכָּרָה, שֶׁהִנְנוּ עִם נוֹרָא בְּנֵי מְלָכִים, נְדִיבֵי עַמִּים, וּמַעֲמִידֵי שָׂרֵי קֹדֶשׁ, זֹאת הַהַכָּרָה עַצְמָהּ, הַמְּעֻלָּטָהּ בְּחוּץ לָאָרֶץ בַּעֲלִפַּת יָגוֹן קוֹדֵר וּבְאַנְחַת חֹשֶׁךְ, הִיא מִתְרָאָה עַל אַדְמַת הַקֹּדֶשׁ בִּבְהִירוּת הַנְּשָׁמָה וּבְזִיו הַחַיִּים. עַל כֵּן הַתּוֹרָה מְקוֹרִית הִיא בְּאֶרֶץ יִשְׂרָאֵל וְהִיא מוּכֶנֶת רַק בָּהּ לִהְיוֹת מְקוֹרִית.
לְמוּסָר נִמְרָץ וְגָדוֹל צְרִיכִים חַכְמֵי אֶרֶץ יִשְׂרָאֵל. תּוֹכָחָה גְּדוֹלָה אֲנַחְנוּ חַיָּבִים לְהוֹכִיחַ אוֹתָם, אֲבָל תֶּכֶן הַמּוּסָר הַזֶּה הִפְכִי הוּא מִכָּל מוּסָר נָהוּג שֶׁכְּעוֹלָם. הַמִּדּוֹת הַקָּשׁוֹת, הַמְּבִיאוֹת לָאָדָם לְהַעֲמִיד אֶת עֶרְכּוֹ הַפְּרָטִי וּלְהַגְבִּיר אֶת כֹּחַ פְּעֻלָּתוֹ, כָּל הָעוֹלָם כֻּלּוֹ הוּא לָקוּי מֵרִבּוּי הַשְׁפָּעָתָן, עַד שֶׁכָּל אֻמָּה אוֹמֶרֶת אֲנִי וְאַפְסִי עוֹד, וְחָפְצָה לְבַטֵּל אֶת כָּל הָעוֹלָם כֻּלּוֹ, וּלְבַלֵּעַ אוֹתוֹ. עַל כֵּן שׁוֹקְדִים חַכְמֵי הַמּוּסָר אֲשֶׁר מֵעוֹלָם בְּיִשְׂרָאֵל וּבָאָדָם לְרַכֵּךְ אֶת קְשֵׁי הַלֵּב, לְהַחֲלִישׁ אֶת הָאַבִּירוּת, לְהַכְנִיעַ אֶת הַגַּאֲוָה, וְכָל הַסְּעִיפִים הַיּוֹצְאִים מֵאֵלֶּה הַסּוּגִים. לְעֻמַּת זֶה הִנֵּה הַמּוּסָר הַמִּצְטָרֵךְ אֶל הַמְּעֻלִּים, אֶל הַנִּתְבָּעִים מֵאוֹר נִשְׁמָתָם לִהְיוֹת גְּדוֹלִים וְאַדִּירִים, הוּא הַהֶפֶךְ מִזֶּה. הַנְּדִיבוּת הָעֲדִינָה מֵרַחֲבַת אֶת הַלֵּב כָּל כָּךְ וּמְעַדֶּנֶת אֶת הָרֶגֶשׁ, עַד אֲשֶׁר אֶת הַכֹּל הוּא מַרְגִּישׁ, אֶת כָּל הַצַּעַר שֶׁבָּעוֹלָם הוּא חָשׁ, וְחֵפֶץ לַעֲזֹר וּלְהוֹשִׁיעַ, וְרַק עַל עַצְמוֹ הוּא שׁוֹכֵחַ. מַהַלְכֵי הַנְּטִיּוֹת שֶׁל בַּעֲלֵי הַנְּשָׁמָה הָעֲדִינָה, שֶׁהִיא כּוֹלֶלֶת בֶּאֱמֶת עוֹלָם מָלֵא, וּבְאַהֲבָתָהּ אֶת עַצְמָהּ הִיא אוֹהֶבֶת אֶת הַכֹּל וְהִיא מוּכָנָה לְשַׁכֵּחַ אֶת עַצְמָהּ כָּלִיל, הוֹלְכִים הֵם הֲפוּכִים מִנְּטִיּוֹתֵיהֶם שֶׁל רֹב הַבְּרִיּוֹת: הֵם נִזְרְמֵם מֵהַכְּלָל אֶל הַפְּרָט. הַשִּׁירַיִם בָּעוֹלָם הַנָּם בְּעֵינֵיהֶם הֵם עַצְמָם, הַלִּקּוּיִים כֻּלָּם שֶׁבְּנַפְשָׁם מִתְגַּלִּים בָּהֶם בְּאסְפַּקְלַרְיָא צָחָה, וְהָאוֹר וְהַיִּתְרוֹן כָּבוּשׁ וּמְכֻסֶּה מֵהֶם אֵלֶּה הִנָּם עָנוּי אֶרֶץ, שֶׁאַחַר שֶׁהֵם מִתְרוֹמְמִים בְּחֶשְׁבּוֹן וּבְדֵעָה, בְּאוֹר וּבִקְדֻשָּׁה, מְמַלְּאִים אֶת הָעוֹלָם כֻּלּוֹ אוֹר וְחַיִּים. מִמִּין זֶה הִנָּם תַּלְמִידֵי חֲכָמִים שֶׁבְּאֶרֶץ יִשְׂרָאֵל. כָּל הַצַּעַר הָעוֹלָמִי, וְקַל וָחֹמֶר כָּל הַצַּעַר הֶעָמֹק וְהָאִיּוּם שֶׁל כְּנֶסֶת יִשְׂרָאֵל. הִנֵּהוּ מֻטְבָּע בְּעֹמֶק לְבָבָם. וְחָתוּם עַל נִשְׁמָתָם, עַד שֶׁאֵינָם יְכוֹלִים לְהִסְתַּכֵּל בְּתוֹךְ תּוֹכָם שֶׁל עַצְמָם לְהַכִּיר אֶת גְּדֻלָּתָם וְתִפְאַרְתָּם. אֶת זִיו הַכָּשֵׁר חָכְמָתָם וְאֶת עֲדִינוּת רוּחָם וְטַהֲרַת הַרְגָּשָׁתָם חַיָּבִים הֵם בְּנֵי אֶרֶץ יִשְׂרָאֵל בְּיִחוּד חֲכָמֶיהָ, לְחַפֵּשׂ וְלִמְצֹא בְּקִרְבָּם אֶת יִתְרוֹנָם. הַיּוֹנֵק מִטַּל אֶרֶץ חֶמְדָּה. מִכְשׁוֹל הַדִּלְדּוּל הַחִיצוֹנִי, הָעֹנִי וְהַמַּחְסוֹר, שֶׁגַּם הֵם הִנָּם תּוֹצְאוֹת צָרַת הַגָּלוּת וְהַחֻרְבָּן, שְׁנָתְךָ בְּיוֹתֵר עַל אַדְמַת הַקֹּדֶשׁ, - וְהוּא, בה, הוֹלֵךְ וּפוֹחֵת, הוֹלֵךְ וְאוֹבֵד אֶת מַרְאֵהוּ הַמַּמְאִיר וְהַמְּמָרֵר, - לֹא יוּכַל לְהַחְשִׁיךְ עַל גָּדַל זִיו הָאוֹרָה, הַמִּתְבַּצְבֶּצֶת וּמִתְפָּרֶצֶת לָצֵאת לְהַרְאוֹת אוֹת חַיִּים וְכֹחַ עֶלְיוֹן אָמְנָם זֹאת הִיא מִדַּת כָּל נְדִיבֵי לֵבָב. כָּל גְּדוֹלֵי עוֹלָם, שֶׁהוֹשִׁיעוּ אֶת כָּל הָעוֹלָמִים בְּהַשְׁפָּעָתָם, לִהְיוֹת שְׁפָלִים וּנְמוֹגִים, וְגַם פַּחְדָנִים וְעַנְוְתָנִים יוֹתֵר מִדְּאִי, קֹדֶם שֶׁמִּתְבָּרֶרֶת לָהֶם חוֹבָתָם, הַמְּעַטַּרְתָּם עַז וּמְשִׂימָה בְּיָדָם גְּבוּרָה וְקֻמָּמוֹת. לְאֵלֶּה הִנְנוּ צְרִיכִים לִקְרֹא קְרִיאָה גְּדוֹלָה, לְהוֹדִיעָם מֵהַרְרֵי צִיּוֹן עַצְמָם, שֶׁהֵם חַיִּים חַיִּים גְּדוֹלִים וְשָׁרָב עַז וְתַעֲצוּמוֹת בְּיָדָם, שֶׁהֵם הִנָּם מֻכְשָׁרִים לְפַלֵּשׁ נְתִיבוֹת מִמְּקוֹרָהּ שֶׁל תּוֹרָה, מִתּוֹרַת אֶרֶץ יִשְׂרָאֵל מַמָּשׁ. שֶׁתַּחֲזֹר וְתָאִיר אֶת כָּל הָעוֹלָם כֻּלּוֹ בִּכְבוֹדָהּ. לֹא בְּמָה שֶׁתְּחַקּוּ, בִּמְעַט אוֹ בְּהַרְבֵּה, אֶת הַסִּגְנוֹן שֶׁל הַחִדּוּשׁ, הַפִּלְפּוּל וְהַדָּרוּשׁ, שֶׁבַּגּוֹלָה, תִּרְאוּ אֶת כֹּחוֹתֵיכֶם הַנִּפְלָאִים, יוֹשְׁבֵי אֶרֶץ חַיִּים, תְּעוּדָה גְּדוֹלָה וּגְבוֹהָה הַרְבֵּה יוֹתֵר וְיוֹתֵר מִזֶּה יֵשׁ לָכֶם. אַתֶּם צְרִיכִים לְהַחֲזִיר לָנוּ אֶת עֲטֶרֶת עֻזָּה שֶׁל תּוֹרָה מִקְּדֻשַּׁת חַיֵּינוּ הַקַּדְמוֹנִים לְיָשְׁנָהּ, אַתֶּם צְרִיכִים לְהִתְנַשֵּׂא לְרוּם פִּסְגַּת הַנְּשָׁמָה הָאֱלֹהִית, הַמְּשׁוֹטֶטֶת עַל הַרְרֵי צִיּוֹן, לִינֹק מִזִּיו טַל אוֹרוֹתֶיהָ הַכּוֹלֵל כָּל. רוּחַ חַיִּים פְּנִימִי יָחֵל לָפוּחַ בִּלְבַבְכֶם מֵחַיֵּי נְשָׁמוֹת שֶׁל אֲוִיר אֶרֶץ חַיִּים, הַקְּדוֹשָׁה הָעַתִּיקָה הַיְּשָׁנָה הַנִּרְדֶּמֶת וּמְעֻלֶּפֶת וּמִתְעוֹרֶרֶת וְקָמָה לִתְחִיַּת קֹדֶשׁ, הַחַיִּים הַחֲדָשִׁים הַמִּתְעוֹרְרִים וְהַסּוֹעֲרִים בִּדְבַר ד' לִתְקוּמַת עַם קָדְשׁוֹ, הַגְּבוּרָה וְהָעֲנָוָה, הַתּוֹרָה וְהָעֲבוֹדָה, יִרְאַת רוֹמְמוֹת שֶׁל אֵין סוֹף וְהוֹד אַהֲבַת אֱלֹהִים חַיִּים, יִמְלְאוּ לְבַבְכֶם מִטַּל חֶרְמוֹן שֶׁיֹּרֵד עַל הַרְרֵי צִיּוֹן. הַנִּגְלֶה וְהַנִּסְתָּר, הַתַּלְמוּד וְהַמַּעֲשֶׂה, הַנּוֹי וְהַכֹּחַ, יְמַלְּאוּ אֶת רוּחֲכֶם, וְהָעֹשֶׁר וְהַכָּבוֹד יָבֹא אַחֲרָיו וְיִמָּשֵׁךְ, עַנְיוּתָא וְטַפְּשׁוּתָא וּמַרְעִין בִּישִׁין יָנוּסוּ וַיִּבְרְחוּ מֵהֵד קוֹל חַיֵּי אֶרֶץ צְבִי, הֵקִיצוּ וְרַנְּנוּ בִּמְרוֹם צִיּוֹן, מֵהַחַיִּים הַמְּקוֹרִיִּים, מֵחַיֵּי אוֹר תּוֹרַת אֱמֶת בְּרֹב עַזָּם, לֹא יְכַבֵּד לָנוּ מֵרֹב הַגְּוָנִים שֶׁהִנְנוּ מוֹצְאִים כְּבָר עֲרוּכִים בַּסְּפָרִים, בְּשִׁיטוֹת וַהֲלִיכוֹת עוֹלָם, בְּכָל מַקְצֵעוֹת הַתּוֹרָה, הַמּוּסָר וְהַדַּעַת. כִּי יוֹתֵר מִזֶּה יִרְבּוּ לָנוּ חֲדָשִׁים לַבְּקָרִים נַהֲרִי נַחֲלֵי דַּעַת וּתְבוּנָה, וְיוֹתֵר מִכָּל שָׁלוֹם עָשׂוּי וּמְתֻקָּן בְּתַחְבּוּלָה וְסַבְלָנוּת נַכִּיר אֶת הַגֹּדֶל וְהַשִּׂגּוּב שֶׁל הָאַחְדוּת וְהָאַהֲבָה הָאֱלֹהִית, הַמִּתְרוֹמֶמֶת מֵעַל כָּל הֶגְיוֹנִי בִּינָה וְדַעַת. וּמִשְּׁלוֹמֵנוּ הַפְּנִימִי נִפְרַס סֻכַּת שָׁלוֹם עַל כָּל יִשְׂרָאֵל, וַיִּקְרָא בְּנוֹ בְּצֶדֶק שֵׁם ד' הַפּוֹרֵס סֻכַּת שָׁלוֹם עָלֵינוּ וְעַל כָּל עַמּוֹ יִשְׂרָאֵל וְעַל יְרוּשָׁלַיִם.
הַתּוֹרָה אֲחֻזָּה הִיא בְּרוּחַ יִשְׂרָאֵל. רוּחַ יִשְׂרָאֵל הַמֻּפְשָׁט הוּא מְלֵא כָּל, אוֹר אֱלֹהִים, תְּעוּדַת הַהֲוָיָה, מְקוֹר הַנְּשָׁמוֹת. הַתּוֹרָה כְּשֶׁמִּתְגַּבֶּרֶת, כְּשֶׁיְּדִיעָתָהּ מִתְרַחֶבֶת, כְּשֶׁאוֹרָהּ מַזְהִיר, כְּשֶׁרִגְשׁוֹתֶיהָ מִתְעַמְּקִים בְּקֶרֶב כָּל נְשָׁמָה, הָאוֹרָה הָאֱלֹהִית מִתְפַּשֶּׁטֶת יוֹתֵר בָּעוֹלָם, מִתְהַדֶּרֶת וּמִתְעַלֶּה, וְכָל הָעוֹלָם כֻּלּוֹ מִתְעַלֶּה בְּעִלּוּי הַיְּחִידִים מֵרוֹמְמֵי הָרוּחַ.
"דֶּרֶךְ אֶרֶץ קָדְמָה לְתוֹרָה". הַקְדָּמָה זְמַנִּית מֻכְרַחַת לְדוֹרוֹת. הַמּוּסָר בְּטִבְעִיּוּתוֹ, בְּכָל עֹמֶק הוֹדוֹ וְכֹחוֹ הָאֵיתָן, מֻכְרָח לְהִקָּבַע בְּנֶפֶשׁ וְיִהְיֶה מַצָּע לְאוֹתָן הַהַשְׁפָּעוֹת הַגְּדוֹלוֹת הַבָּאוֹת מִכֹּחָהּ שֶׁל תּוֹרָה. וּכְשֵׁם שֶׁהִרְאָה הִיא בְּחִינַת הַשֹּׁרֶשׁ הַקּוֹדֶמֶת אֶל הַחָכְמָה, כֵּן הַמּוּסָר הַטִּבְעִי הוּא בְּחִינַת הַשֹּׁרֶשׁ הַקּוֹדֶמֶת אֶל הַיִּרְאָה וְכָל עֲנָפֶיהָ. וְהַכְּלָל הַזֶּה הוּא נוֹהֵג בָּאָדָם הַפְּרָטִי, וְכֵן הוּא גַּם כֵּן נוֹהֵג בִּכְלָלוּת הָאֻמָּה וּבְכָל הָאֱנוֹשִׁיּוֹת. וְאִם יֵשׁ הֶכְרֵחַ לִפְעָמִים לְהָבִיא אֶת שִׁפְעַת הַתּוֹרָה בְּלֹא הַהַקְדָּמָה שֶׁל הִשְׁתָּרְשׁוּתוֹ שֶׁל הַמּוּסָר הַטִּבְעִי בְּטַהֲרָתוֹ, זֶהוּ דֶּרֶךְ שֶׁל הוֹרָאַת שָׁעָה, וְהַחַיִּים מֻכְרָחִים לִהְיוֹת מְסַבְּבִים שֶׁיָּשׁוּב הַמַּהֲלָךְ לְסַדְּרוֹ הָאֵיתָן: הַקְדָּמָתוֹ שֶׁל הַמּוּסָר הַטִּבְעִי בְּכָל שְׁלֵמוּתוֹ, כְּדֵי לִבְנוֹת עַל מַצָּעוֹ אֶת הַטְּרַקְלִין שֶׁל הַתּוֹרָה וְהַיִּרְאָה הָעֶלְיוֹנָה.
כָּל דָּבָר שֶׁל תּוֹרָה צָרִיךְ דֶּרֶךְ אֶרֶץ שֶׁיֻּקְדַּם לוֹ. אִם הוּא עִנְיָן שֶׁהַשֵּׂכֶל וְהַיֹּשֶׁר הַטִּבְעִי מַסְכִּים לוֹ, צָרִיךְ לַעֲבֹר בְּדֶרֶךְ יָשָׁר, בִּנְטִיַּת הַלֵּב וְהִסְכַּמְתָּ הָרָצוֹן הַטָּהוֹר הַמֻּטְבָּע בְּאָדָם, כְּגֶזֶל, עֲרָיוֹת, וּצְנִיעוּת, מִנְּמָלָה, יוֹנָה, וְחָתוּל, וְקַל וָחֹמֶר מֵהַהַכָּרָה הַפְּנִימִית שֶׁל הָאָדָם עַצְמוֹ וְחוּשׁוּ הָרוּחָנִי. וְאִם הוּא עִנְיָן שֶׁהוּא נַעֲלֶה מִן הַשֵּׂכֶל וְהַנְּטִיָּה הַלִּבִּית, צָרִיךְ גַּם הוּא לַעֲבֹר דֶּרֶךְ הַצָּנוּר שֶׁל דֶּרֶךְ אֶרֶץ, בְּיַחַשׂ הַקִּשּׁוּר שֶׁיֵּשׁ לְכָל פְּרָט עִם הַכְלָלוֹת כֻּלָּהּ, בַּתּוֹר מִצְוָה גּוֹרֶרֶת מִצְוָה. וְגַם הַיֹּשֶׁר הַמּוּחָשִׁי לִהְיוֹת קָשׁוּר בַּתּוֹרָה, בְּחֵפֶץ הָעֶלְיוֹן הָאֱלֹהִי הַמִּתְגַּלֶּה בְּאוֹר תּוֹרָה, וְהַהִתְאַגְּדוּת עִם כְּלָלוּת הָאֻמָּה לְדוֹרוֹתֶיהָ עִם דַּרְכֵי חַיֶּיהָ בְּרַעְיוֹן הַקֹּדֶשׁ, כָּל אֵלֶּה אָרְחוֹת דֶּרֶךְ אֶרֶץ הֵם, שֶׁמַּכְשִׁירִים אֶת הַהֶאָרוֹת שֶׁהֵן יוֹתֵר פְּנִימִיּוֹת מֵהֶן לְהָאִיר בְּזֹהַר וּבְהִירוּת מֻבְהֶקֶת.
הַתּוֹרָה עוֹשָׂה הִיא מַמָּשׁ אֶת הַנְּשָׁמָה הַיִּשְׂרְאֵלִית. וְהַחָכְמָה בִּכְלָל, אוֹתָהּ שֶׁהִיא חוּץ לְמֻשָּׂג תּוֹרָה, עוֹשָׂה הִיא אֶת הַנְּשָׁמָה הָאֱנוֹשִׁית. וּכְשֶׁמִּסְתַּכְּלִים בִּפְנִימִיּוּתָהּ שֶׁל הַנְּשָׁמָה הָאֱנוֹשִׁית בְּמַהוּתָהּ נִמְצָא אֶת רוּחַ יִשְׂרָאֵל חַי בְּקִרְבָּהּ, וְכֵן הַמַּהוּת הַפְּנִימִית שֶׁל כָּל שִׁכְלוּל וַחֲכָמָה אָנוּ מוֹצְאִים בָּהּ אוֹר תּוֹרָה.
הַתּוֹרָה נָתְנָה לְיִשְׂרָאֵל, כְּדֵי שֶׁשְּׂעָרִי אוֹרָה יוֹתֵר בְּהִירִים, יוֹתֵר רְחָבִים, יוֹתֵר קְדוֹשִׁים, מִכָּל שַׁעֲרֵי הָאוֹרָה שֶׁל הַבִּינָה הַטִּבְעִית וְשֶׁל רוּחַ הַמּוּסָר הַטִּבְעִי אֲשֶׁר לָאָדָם, יִפְתְּחוּ לָנוּ, וְעַל יָדֵינוּ לְכָל הָעוֹלָם כֻּלּוֹ. וְאִם אֲנַחְנוּ אוֹטְמִים אֶת אָזְנֵינוּ מַשְׁמָע לְקוֹל ד' הַפָּשׁוּט הַקּוֹרֵא בְּכֹחַ עַל יְדֵי כָּל שַׁעֲרֵי הָאוֹרָה הַטִּבְעִיִּים, שֶׁהִיא נַחֲלַת כָּל הָאָדָם, מִפְּנֵי שֶׁאָנוּ חוֹשְׁבִים, שֶׁנִּמְצָא אֶת אוֹר הַתּוֹרָה בַּתּוֹרָה הַקְּרוּעָה מִכָּל אוֹר הַחַיִּים הַפְּרוּשִׁים בָּעוֹלָם, בִּפְנִימִיּוּתוֹ וּבְנִשְׁמַת הָאָדָם בְּהַדָּרָה, אֵין אָנוּ מְבִינִים בָּזֶה אֶת עֶרְכָּהּ שֶׁל תּוֹרָה, וְעַל זֶה נֶאֱמַר עַם נָבָל וְלֹא חָכָם, כְּדַמְתַּרְגָּם אוּנְקְלוֹס עַמָּא דְּקַבִּילוֹ אוֹרָיָת' וְלֹא חֲכֵמוֹ.
אַל יַחֲשֹׁב אָדָם שֶׁאֶפְשָׁר לִחְיוֹת חַיִּים רוּחָנִיִּים בְּלֹא אוֹר הַתּוֹרָה. כְּשֵׁם שֶׁאִי אֶפְשָׁר לִחְיוֹת בְּלֹא אוֹר וַאֲוִיר, בְּלֹא מָזוֹן וּמִשְׁתֶּה, עוֹד יוֹתֵר וְיוֹתֵר מִזֶּה אִי אֶפְשָׁר לִחְיוֹת בְּלֹא חַיּוֹת הַתּוֹרָה. וְאִם רוֹאִים אָנוּ בְּנֵי אָדָם רְחוֹקִים מִן הַתּוֹרָה וְחַיִּים, בֶּאֱמֶת מִדַּת רוּחָנִיּוּתָם הִיא רַק לְפִי אוֹתוֹ הָעֵרֶךְ שֶׁהֵם קְשׁוּרִים אֶל הַתּוֹרָה, אוֹ אֶל אוֹתָם שֶׁהֵם חַיִּים חַיֵּי הַתּוֹרָה, אוֹ שֶׁיֵּשׁ בָּהֶם בְּסֵתֶר נִשְׁמָתָם אֵיזֶה אוֹצָר שֶׁל יְרֻשָּׁה מֵהַשְׁפָּעַת חַיֵּי הַתּוֹרָה. שֶׁאֲבוֹתֵיהֶם זָכוּ לָהֶם בְּדוֹרוֹת קְדוּמִים. וְתַלְמִידֵי חֲכָמִים הָעוֹמְדִים בְּסוֹד ד' דִּינָם עִם רָזֵי תּוֹרָה כְּדִין כָּל הָעָם עִם כְּלָל הַתּוֹרָה, הֵם מֻכְרָחִים לְקַבֵּל חַיֵּיהֶם הַיְּסוֹדִיִּים עַל יְדֵי שִׁפְעַת סִתְרֵי תּוֹרָה.
כְּשֵׁם שֶׁאֵין כְּנֶסֶת יִשְׂרָאֵל מוֹצִיאָה אֶל הַפֹּעַל אֶת סְגֻלּוֹתֶיהָ כִּי אִם בְּאֶרֶץ יִשְׂרָאֵל. כֵּן אֵין אָדָם מִיִּשְׂרָאֵל מוֹצִיא אֶת סְגֻלּוֹתָיו הָרוּחָנִיּוֹת כִּי אִם עַל יְדֵי הַתּוֹרָה, שֶׁהִיא הָאָרֶץ הָרוּחָנִית הַמַּתְאִימָה לִסְגֻלַּת הַנְּשָׁמָה הַיִּשְׂרְאֵלִית. כָּל הַמַּדָּעִים דּוֹמִים הֵם לְחוּץ לָאָרֶץ בִּחוּשָׁם אֶל הַגִּדּוּל הַנְּשַׁמָּתִי אֲשֶׁר לְיִשְׂרָאֵל.
כְּשֶׁלּוֹמְדִים הַרְבֵּה נִסְתָּר, אָז כָּל מָה שֶׁמְּבִינִים וְלוֹמְדִים מֵהַנִּגְלָה מֵאִיר בְּאוֹר יְקָרוֹת, וּמִתְגַּלָּה הוֹפָעַת הַנִּסְתָּר וּסְגֻלָּתָהּ עַל כָּל הָעִנְיָנִים הַמֻּשָּׂגִים שֶׁבְּנִגְלָה. וְזוֹהִי שִׁיטַת הַיְּרוּשַׁלְמִי שֶׁמִּתּוֹךְ שֶׁחֲסִידִים הָיוּ תּוֹרָתָם מִתְבָּרֶכֶת, וְלֹא רַק כְּדִבְרֵי הַבַּבְלִי, שֶׁתּוֹרָתָם מִשְׁתַּמֶּרֶת. וְנִרְאֶה שֶׁהַיְּרוּשַׁלְמִי עוֹסֵק בַּחֲסִידִים יוֹתֵר עֶלְיוֹנִים, שֶׁהַתּוֹרָה מִתְגַּדֶּלֶת וּמִתְאַדֶּרֶת אֶצְלָם ע"י הוֹפָעַת הַשָּׂגוֹת הַקֹּדֶשׁ מִמְּעַט הַכַּמּוּת לַנְּחָלִים גְּדוֹלִים וְאֵיתָנִים, וּמַשִּׂיגִים אוֹרָה שֶׁל תּוֹרָה גַּם עַל יְדֵי הַתְּפֵלָה וְהַהִתְבּוֹנְנוּת שֶׁבָּהּ, וּשְׁקוּדָם וְשֶׁאַחַר לָהּ, שֶׁהֵם הֵם גּוּפֵי תּוֹרָה וְנִשְׁמָתָהּ שֶׁל תּוֹרָה. וּבָזֶה יֵשׁ הֶבְדֵּל בֵּין אֲוִירָא דארץ יִשְׂרָאֵל, שֶׁיְּכוֹלָה רוּחַ הַקֹּדֶשׁ לְהַשְׁפִּיעַ גַּם עַל תֹּכֶן הַהֲלָכוֹת, וּבַחוּץ לָאָרֶץ רוּחַ הַקֹּדֶשׁ מִתְפַּשֶּׁטֶת בְּגָלוּי רַק עַל הָאַגָּדוֹת, וְהַהֲלָכוֹת נְדוֹנוֹת עַל פִּי הַשֵּׂכֶל הָאֱנוֹשִׁי. "בְּמַחְשַׁכִּים הוֹשִׁיבַנִי, זֶה תַּלְמוּדָהּ שֶׁל בָּבֶל". אָמְנָם מִתּוֹךְ הַחֹשֶׁךְ יִצְמַח אוֹר גָּדוֹל, הָעָם הַהֹלְכִים בַּחֹשֶׁךְ רָאוּ אוֹר גָּדוֹל. יֹשְׁבֵי בְּאֶרֶץ צַלְמָוֶת אוֹר נָגַהּ עֲלֵיהֶם. מִפְּנֵי שֶׁמּוֹרִידִים בָּזֶה אֶת הֶאָרַת הַשְּׁכִינָה הָעֶלְיוֹנָה לִשְׂדֵרוֹת הַחַיִּים הַנְּמוּכוֹת, וּמְאִירִים בָּזֶה מְבוֹאוֹת הָאֲפֵלִים רַבִּים מְאֹד, וְזֶה נוֹתֵן יָד לְכַמָּה רְחוֹקִים שֶׁיִּבְּאוּ וְיִתְקָרְבוּ וְיִתְחַבְּרוּ אֶל הָאוֹר הָעֶלְיוֹן שֶׁל זִיו הַתּוֹרָה בְּעַצְמוּתָהּ, שֶׁהִיא תּוֹרַת אֶרֶץ יִשְׂרָאֵל, "וְזָהָב הָאָרֶץ הַהִיא טוֹב, אֵין תּוֹרָה כְּתוֹרַת אֶרֶץ יִשְׂרָאֵל וְאֵין חֲכָמָה כְּחָכְמַת אֶרֶץ יִשְׂרָאֵל".
"וְזָהָב הָאָרֶץ הַהִיא טוֹב, אֵין תּוֹרָה כְּתוֹרַת אֶרֶץ יִשְׂרָאֵל" (מִדְרָשׁ רַבָּה). בְּכָל דּוֹר הָיִינוּ צְרִיכִים לְחַבֵּב הַרְבֵּה תּוֹרַת אֶרֶץ יִשְׂרָאֵל. וּבְיוֹתֵר אָנוּ צְרִיכִים לָזֶה בְּדוֹרֵנוּ, דּוֹר הַנְּבֵלָה וְהַתְּחִיָּה, בֶּן הַזְּמַן שֶׁל הָאֲפֵלָה וְהָאוֹרָה, הַיֵּאוּשׁ וְהַגְּבוּרָה. בִּשְׁבִילוֹ אָנוּ צְרִיכִים סַם חַיִּים דַּוְקָא מִתּוֹרַת אֶרֶץ יִשְׂרָאֵל. אָנוּ צְרִיכִים לְהַרְאוֹת לוֹ אֶת הָאֱמֶת וְהַבְּהִירוּת שֶׁיֵּשׁ בְּאוֹצָרֵנוּ הָאֱלֹהִי, בְּדֵעוֹתֶיהָ וְהֶגְיוֹנוֹתֶיהָ שֶׁל תּוֹרַת אֱמֶת, וְאֶת הַיָּפֶה וְהַנִּשְׂגָּב, הַנֹּעַם וְהַהוֹד שֶׁיֵּשׁ בְּמַצּוֹתֶיהָ הַמַּעֲשִׂיּוֹת, וּבְתֵאוּר הֲלִיכוֹת הַחַיִּים כֻּלָּם שֶׁעַל פִּיהָ וּבְתוֹכָהּ, כַּמָּה הִיא תּוֹרַת אֱמֶת וְתוֹרַת חַיִּים גַּם יַחַד, - לָזֶה צְרִיכִים אֲנַחְנוּ לִטְעֹם וּלְהַטְעִים טַעְמָהּ שֶׁל תּוֹרָה מֵעָמְקָהּ וִיסוֹדָהּ, וְזֶה לֹא אֶפְשָׁר לָחוּשׁ, לְהַשִּׂיג וּלְהַרְגִּישׁ, כִּי אִם בְּאֶרֶץ יִשְׂרָאֵל.
כָּל מָה שֶׁהוּא שָׁגוּר בְּיַחַשׂ שֶׁל תּוֹרַת חוּץ לָאָרֶץ בַּמּוּבָן הַפְּרָטִי, עוֹלֶה הוּא בְּעֵרֶךְ תּוֹרַת אֶרֶץ יִשְׂרָאֵל לַמּוּבָן כְּלָלִי. תּוֹרַת חוּץ לָאָרֶץ עוֹסֶקֶת בְּתִקּוּן הַנֶּפֶשׁ הַפְּרָטִית, בְּדַאֲגָתָהּ לְחָמְרִיּוּתָהּ וְרוּחָנִיּוּתָהּ, לְזִכּוּכָהּ וְהִתְעַלּוּתָהּ בְּחַיֵּי שָׁעָה וְחַיֵּי עוֹלָם. אֲבָל רַק בַּתּוֹר נֶפֶשׁ פְּרָטִית. לֹא כֵן תּוֹרַת אֶרֶץ יִשְׂרָאֵל. הִיא דּוֹאֶגֶת תָּמִיד בְּעַד הַכְּלָל, בְּעַד כְּלָלוּת נִשְׁמַת הָאֻמָּה כֻּלָּהּ. הַפְּרָטִים הִנָּם מִתְכַּנְּסִים בְּקִרְבָּהּ בִּכְלָלָהּ, הֵם מִתְעַלִּים בְּעִלּוּיָהּ, מִתְעַטְּרִים בַּעֲטַרְתָּהּ, "עֲטֶרֶת תִּפְאֶרֶת לַעֲמוּסֵי בָטֶן, שֶׁהֵם עֲתִידִים לְהִתְחַדֵּשׁ כְּמוֹתָהּ וּלְפָאֵר לְיוֹצְרָם עַל שֵׁם כְּבוֹד מַלְכוּתוֹ". גַּם אוֹתוֹ הָעִלּוּי שֶׁמִּן הַפְּרָט לְהִכָּלֵל, עַל כָּל מֶרְחַב הַתּוֹרָה בְּיִחוּד עַל מֶרְחַב הָרַעֲיוֹנוֹת שֶׁל אֱמוּנָה וְיִרְאַת שָׁמַיִם בֶּאֱמֶת, גַּם זֶה עַצְמוֹ הוּא חִדּוּשׁ נִשְׂגָּב וְנַעֲלֶה שֶׁל תּוֹרַת אֶרֶץ יִשְׂרָאֵל.
לֹא רַק הָאַגָּדָה לְבַדָּהּ תֹּאַר מֵאוֹר הָרַעֲיוֹן הַבָּהִיר שֶׁל תּוֹרַת אֶרֶץ יִשְׂרָאֵל, כִּי אִם גַּם הַהֲלָכָה. יְסוֹדוֹת הַסְּבָרוֹת, נְתוּחַ הַפְּסָקִים, שָׁרְשֵׁי הַשִּׁיטוֹת וּמוּבָנָן הַכְּלָלִי הַנָּעוּץ בְּעִמְקֵי הַחַיִּים הָרוּחָנִיִּים וְהַמַּעֲשִׂיִּים. וְלֹא רַק הַתּוֹרָה בְּמוּבָנָהּ הַלְּמוּדִי, הַמָּצוּי בְּד' אַמּוֹת שֶׁל הֲלָכָה, כִּי אִם הֶאָרַת הַחַיִּים כֻּלָּם, הַכֹּל תָּלוּי בְּעֹשֶׁר הָרַעֲיוֹן. מֵעֹמֶק הַתְּחִיָּה הָרוּחָנִית, הַמּוּכֶנֶת לְתוֹרַת אֶרֶץ יִשְׂרָאֵל, הַגְּבוּלִים וְקִירוֹת הַבַּרְזֶל שֶׁבֵּין עִנְיָן לְעִנְיָן, בֵּין מְקַצֵּעַ לַמְּקַצֵּעַ, יֵלְכוּ וְיִקְטְנוּ. הָעוֹלָם הָרוּחָנִי כֻּלּוֹ יִהְיֶה מֻסְקָר בָּאֲוִיר חַיֵּי נְשָׁמוֹת שֶׁל אֶרֶץ חַיִּים בִּסְקִירָה אַחַת. הוֹד הַחַיִּים לְחֶמְדַּת הָרָזִים, בְּרַק הַפִּלְפּוּל, וְהִתְעוֹדְדוּת הַתְּחִיָּה שֶׁל כְּנֶסֶת יִשְׂרָאֵל עַל אַדְמַת הַקֹּדֶשׁ, בָּרוּר הִלְכוֹת וְהִתְרַחֲבוּת הַחִזָּיוֹן וְהַשִּׁירָה, חֵפֶץ הַשְּׁקִידָה הַמְּצֻיֶּנֶת וְחֵשֶׁק הַהִתְפַּתְּחוּת הַגּוּפָנִית, כָּל אֵלֶּה וְכַיּוֹצֵא בָּהֶם, שֶׁבְּחוּץ לָאָרֶץ, וּבְנוֹהֵג שֶׁבָּעוֹלָם לִפְנֵי יְמֵי הַתְּחִיָּה הָעוֹמְדִים אַחַר כָּתְלֵנוּ, הָיוּ נְדוֹנִים כִּרְחוֹקִים זֶה מִזֶּה וְסוֹתְרִים זֶה אֶת זֶה, הַנָּם עוֹמְדִים לָנוּ עַתָּה לִהְיוֹת מְאֻגָּדִים בְּחוֹבֶרֶת שֶׁל קֶשֶׁר וַאֲגֻדַּת אֱמֶת, וְכָל אֶחָד מְסַיֵּעַ אֶת חֲבֵרוֹ, לְהַרְחָבָתוֹ וְהַעֲמָקָתוֹ, לְהִתְפַּשְּׁטוּתוֹ וְשִׁכְלוּלוֹ.
הַזֶּרֶם הָאֱלֹהִי הַכְּלָלִי, הַזּוֹרֵם בְּכָל חֵלֶק מֵחֶלְקֵי הַתּוֹרָה וְנוֹתֵן לָהֶם חַיִּים, הוּא מָצוּי לִהְיוֹת מֻשָּׂג יָפֶה רַק פֹּה עַל אַדְמַת הַקֹּדֶשׁ. אָמְנָם יְכוֹלָה הִיא חָכְמַת תּוֹרַת אֶרֶץ יִשְׂרָאֵל לְהַמְצִיא, מִתּוֹךְ הַרְחָבַת הַדַּעַת וּמִתּוֹךְ עֹנֶג רוּחָנִי, מַרְהִיב וּמְעַדֵּן, פִּלְפּוּלִים רַבִּים, אֵיתָנִים וּרְחָבִים. הַזִּיו הַמַּקִּיף הָעֶלְיוֹן הַמֵּאִיר מִפְּנִימִי פְּנִימִיּוֹת הַכְּלָלִים, כְּשֶׁהוּא יוֹרֵד אֶל הַפְּרָטִים הוּא עוֹשֶׂה בָּהֶם כָּל מָה שֶׁלִּבּוֹ חָפֵץ בְּיֹשֶׁר וּבַחָכְמָה. הוּא יָכוֹל לִדְרֹשׁ עַל כָּל קוֹץ וָקוֹץ תִּלֵּי תִּלִּים שֶׁל הֲלָכוֹת. וְעַל מִגְדָּל הַפּוֹרֵחַ בָּאֲוִיר דַּעַת עֶלְיוֹן אֲלָפִים תְּשׁוּבוֹת וּמֶחְקָרִים לְהַרְחִיב לֵב וּלְעַדֵּן נֶפֶשׁ. הִיא אֵינָהּ מֻכְרַחַת לְהַאֲרִיךְ בְּפִלְפּוּל לְמַעַן הֶעֱמִיד הֲלָכָה בְּרוּרָה. הִיא מַשֶּׂגֶת אֶת הָאֱמֶת וְאֶת הַתֶּכֶן הַזַּךְ הַפְּנִימִי מִזִּיו פְּנִימִיּוֹת הַחוּשׁ הָאֱלֹהִי, הַמֵּאִיר עַל יוֹשְׁבֵי אַדְמַת קֹדֶשׁ. אֲוִירָא דְּאֶרֶץ יִשְׂרָאֵל יוּכַל רַק הוּא לְהַחְכִּים אֶת עוֹסְקֵי הַתּוֹרָה בַּמִּדָּה הַפְּנִימִית הַגְּבוֹהָה וְהַנֶּאֱצֶלֶת הַזֹּאת, וּבְתוֹךְ פְּרָטֵי פְּרָטִיּוּת הַהֲוָיוֹת וְהַהֲלָכוֹת שׁוֹאֶפֶת הִיא חָכְמַת תּוֹרַת אֶרֶץ יִשְׂרָאֵל לְהִתְגַּלּוֹת בַּהֲדַר גְּאוֹן עַזָּה הַפְּנִימִי.
אָנוּ צְרִיכִים לְהִתְרוֹמֵם לְאוֹתָהּ הַמַּדְרֵגָה שֶׁל הֲבָנַת הַכְּלָלִים וּכְלָלֵי הַכְּלָלִים, וְהַפְּרָטִים בְּהַצָּעוֹתֵיהֶם יִהְיוּ נִסְמָכִים עִמָּם. זֹאת הִיא הַמִּדָּה הַמְּיֻחֶדֶת שֶׁל תּוֹרַת אֶרֶץ יִשְׂרָאֵל, וּבְזֶה הִיא מְחֻלֶּקֶת מָשָׁל חוּץ לָאָרֶץ. הִתְרוֹמְמוּת הַנְּשָׁמָה אֵצֶל תַּלְמִידֵי חֲכָמִים לִסְקִירַת הַכְּלָלִים שֶׁל כְּלָלֵי הַתּוֹרָה, וְשָׁרְשֵׁי הָאֱמוּנָה וְהָעֲבוֹדָה. שֶׁהֵם מִתְבָּאֲרִים עַל פִּי עֵסֶק קָבוּעַ וּמֻסְכָּם בִּפְנִימִיּוּתָהּ שֶׁל תּוֹרָה בִּכְלָל, מוּכֶנֶת הִיא לָבֹא בְּאֶרֶץ יִשְׂרָאֵל דַּוְקָא. אוֹתוֹ הָרוּחַ הַגָּדוֹל, שֶׁבּוֹ כָּל שְׁאִיפָה רוּחָנִית, הַשְּׁרוּיָה בְּעֹמֶק הַנְּשָׁמָה, אֵין מַטְּרָתָהּ מַטָּרָה פְּרָטִית כִּי אִם מַטָּרָה כְּלָלִית. לְאוֹתוֹ הָרָצוֹן הַנִּשְׂגָּב הֶחָבוּי בְּנִשְׁמָתָהּ הַפְּנִימִית שֶׁל כְּנֶסֶת יִשְׂרָאֵל. שֶׁמִּמֶּנּוּ מִסְתַּעֲפִים כָּל כְּלָלֵי וּפִרְטֵי גִּנְזֵי וְשִׁטְחֵי תּוֹרָה, אֵינֶנּוּ חָל עַל הַנְּשָׁמָה כָּרָאוּי כִּי אִם בְּאֶרֶץ יִשְׂרָאֵל. עַל כֵּן רַק בְּאֶרֶץ יִשְׂרָאֵל מוּכָנִים הֵם תַּלְמִידֵי חֲכָמִים, אִם יִרְצוּ לְהִשְׁתַּמֵּשׁ בְּיִתְרוֹנָם, וּלְהָכִין עַצְמָם לָמָּה שֶׁהֵם מוּכָנִים, בְּפִתּוּחַ הָגוּן, לָבֹא אֶל עִמְקֵי תּוֹרָה מִלְּמַעְלָה לְמַטָּה, מִן הַכְּלָלִים אֶל הַפְּרָטִים. הַשֵּׂכֶל הַכְּלָלִי, הַמּוּאָר בִּקְדֻשָּׁה פְּנִימִית, מֵאֲוִירָא דְּאֶרֶץ יִשְׂרָאֵל, הוּא מַקִּיף וְעוֹמֵד לְמַעְלָה מִכָּל הַגְבָּלוֹת עִנְיָנִים. הוּא מַשְׁקִיף בִּסְקִירָה כּוֹלֶלֶת, וּמְנֻשָּׂאָהּ בְּאוֹר חָכְמַת אֱמֶת, עַל אוֹר הַתּוֹרָה הָאַהֲבָה וְהַיִּרְאָה, הָאַגָּדָה וְהַהֲלָכָה, הַחֲכָמָה וְהַמַּעֲשֶׂה, וְהָעִנְיָנִים יוֹנְקִים זֶה מִזֶּה בִּינִיקָה רַעֲנָנָה. וְדַוְקָא מִפְּנֵי שֶׁתַּלְמִידֵי חֲכָמִים שֶׁבְּאֶרֶץ יִשְׂרָאֵל הִנָּם מוּכָנִים אֶל זֹאת הַמַּעֲלָה הַנִּשָּׂאָה, עַל כֵּן כָּל זְמַן שֶׁהֵם אֵינָם מַכִּירִים אֶת מַעֲלָתָם הָרוֹמֵמָה, וְאֵינָם עוֹלִים אֵלֶיהָ, וַחֲפָצִים לִהְיוֹת מִתְנַהֲגִים בְּאָרְחוֹת דְּרִישַׁת הַתּוֹרָה רַק בַּדֶּרֶךְ הָרְאוּיָה לִבְנֵי חוּץ לָאָרֶץ, הִנָּם נַעֲשִׂים מִתְנַוְּנִים וִירוּדִים, חַלָּשִׁים וּלְקוּיִים בְּגוּף וּבְנֶפֶשׁ. וְלֹא דַּי שֶׁאֵין יִתְרוֹנָם הַנַּעֲלֶה מִתְגַּלֶּה, אֶלָּא שֶׁנִּדְמֶה עוֹד שֶׁתַּלְמִידֵי חֲכָמִים שֶׁבְּחוּץ לָאָרֶץ יִהְיוּ עוֹלִים עֲלֵיהֶם בַּחֲרִיצוּת וּבְפִלְפּוּל. וְכָל זֶה מִפְּנֵי שֶׁלֹּא בָּאוּ עֲדַיִן לִידֵי הַכָּרַת עַצְמָם, וְאֵינָם מִשְׁתַּמְּשִׁים בְּדֶרֶךְ לַמּוֹדֶם בְּאוֹתוֹ הַיִּתְרוֹן הַקָּדוֹשׁ, שֶׁאַדְמַת הַקֹּדֶשׁ מְסַגַּלְתָּם אֵלָיו.
כְּנֶסֶת יִשְׂרָאֵל בִּכְלָלָהּ חַיָּה בְּחוּץ לָאָרֶץ חַיִּים שֶׁאֵינָם מְקוֹרִיִּים. וְקַל וָחֹמֶר שֶׁתַּלְמִידֵי חֲכָמִים, שֶׁיְּסוֹד חַיֵּיהֶם הוּא הַחַיִּים הָרוּחָנִיִּים, הַשֵּׂכֶל, הַדֵּעָה, הָרֶגֶשׁ, הַקְּדֻשָּׁה וְהַטָּהֳרָה, שֶׁבְּחוּץ לָאָרֶץ אֵינָם יְכוֹלִים לְקַבֵּל אוֹר חַיִּים מְקוֹרִיִּים. עַל כֵּן שָׁם כָּל נִימָא וְנִימָא, הַיּוֹצֵאת מִגּוֹמֵא אַחַת, דּוֹחֶקֶת הִיא לַחֲבֶרְתָּהּ בַּמַּהֲלָךְ הָרוּחָנִי. הַהֶאָרָה הַצִּבּוּרִית, הָעַסְקָנוּת, הָעֲבוֹדָה, הַמַּעֲשֶׂה, הַהֲלָכָה, הַהַגָּדָה, הַנִּגְלֶה, הַנִּסְתָּר, הַמֶּחְקָר, הַקַּבָּלָה, הַמּוּסָר, הַשִּׁירָה, הַבְּדִיחוֹת וְכֹבֶד הָרֹאשׁ, הַפִּלְפּוּל וְהַהִגָּיוֹן, הַדִּקְדּוּק וְהָרֶמֶז, שֶׁכָּל אֵלֶּה הִנָּם נֶחֱלָקִים רַק מִחוּץ וְלֹא מִפְּנִים, - כִּי בְּעֶצֶם הַחַיִּים, בְּזִרְמָם הַפְּנִימִי, הַמּוּחָשׁ בַּנְּשָׁמָה, מֵאוֹצַר הַחַיִּים הָעֶלְיוֹנִים, הַכֹּל שׁוֹפֵעַ בְּמַהֲלָךְ אֶחָד, בָּאַחְדוּת וְהַשּׁוֹאָה, - נַעֲשִׂים מְפֻלָּגִים וּמְרֻחָקִים זֶה לָזֶה, נִדְמֶה שֶׁכָּל אֶחָד צָרִיךְ לְהִשָּׁמֵר מֵחֲבֵרוֹ וּלְהִתְיָרֵא מִמֶּנּוּ, לִהְיוֹת צוֹפֶה לְהִתְקוֹמֵם ע"י מַפַּלְתּוֹ וּלְהִתְמַלֵּא מֵחֻרְבָּנוֹ. אִי אֶפְשָׁר לְאַחְדוּת אֲמִתִּית וְשָׁלוֹם עֶלְיוֹן מָלֵא חַיִּים, שֶׁהוּא בָּא בֶּאֱמֶת מִשֶּׁפַע שְׁמוֹ שֶׁל הקב"ה, ד' שָׁלוֹם, "שֵׁם גּוּפֵהּ אִקְּרִי שָׁלוֹם", לְהִתְפַּתֵּחַ כְּלָל בְּחוּץ לָאָרֶץ. וּכְשֵׁם שֶׁאֵין שָׁלוֹם אִישִׁי יָכוֹל לְהִתְפַּתֵּחַ שֵׁם כָּרָאוּי, כֵּן אֵין שָׁלוֹם רוּחָנִי יָכוֹל לְהִתְפַּתֵּחַ שָׁם, עַל אֲדָמָה טְמֵאָה. "לַחְמָם בִּדְאָגָה יֹאכֵלוּ וּמֵימֵיהֶם בְּשִׁמָּמוֹן וּבְרָגְזָה יִשְׁתּוּ". הָאֲוִיר שָׁם מַחֲנִיק, חֲנִיקָה רוּחָנִית, בְּיַחַשׂ אֶל אוֹרָה וְתִקְוָה כְּלָלִית. וְלָכֵן הַחַיִּים הָרוּחָנִיִּים שָׁם, בָּאָרֶץ מֵאַפְלָיָה, לֹא יוּכְלוּ לִהְיוֹת מְקוֹרִיִּים, וְהִנָּם רַק נִשְׁאָבִים מֵאוֹצַר הַחַיִּים, אֲשֶׁר בַּשִּׁיּוּר שֶׁל הַתּוֹרָה, שֶׁבִּכְתָב וְשֶׁבְּעַל פֶּה, עַל יְדֵי עֲמָלָה וְשִׁנּוּנָהּ, אֲשֶׁר יַחַד עִם יִשְׂרָאֵל הוּרַד מִמְּרוֹם שֶׁבִּתּוֹ וְיָרַד בַּגּוֹלָה. אָמְנָם רַק צַד הַקֹּדֶשׁ הַחִיצוֹן הוֹלֵךְ הוּא בַּגּוֹלָה, הַמַּאֲמָרִים וְהָאוֹתִיּוֹת יְכוֹלִים לִהְיוֹת נִקָּחֵם בְּיָד וְלָלֶכֶת מִמָּקוֹם אֶל מָקוֹם. מֵאֶרֶץ אֶל אֶרֶץ, עִם הוֹלְכֵי גּוֹלָה, אֲבָל הַנְּשָׁמָה הַפְּנִימִית שֶׁלָּהֶם, נִשְׁמַת אֱלֹהִים חַיִּים, בְּרוֹמְמוֹת טָהֳרָתָהּ, הַמְּצֹרֶפֶת אֶל הָאוֹר הָעֶלְיוֹן וְהַתִּקְוָה הַכְּלָלִית, הַמּוּחֶשֶׁת לְעַיִן וּמֻשְׁרֶשֶׁת בְּכָל שֶׁעַל וְצַעַד שֶׁל אַדְמַת קֹדֶשׁ, שֶׁל אֶרֶץ חַיִּים וְגֵיא חִזָּיוֹן, הִיא נִרְאֵית וּמִתְגַּלָּה רַק בִּמְקוֹמָהּ בְּאֶרֶץ יִשְׂרָאֵל. הַהַכָּרָה, שֶׁהִנְנוּ עִם נוֹרָא בְּנֵי מְלָכִים, נְדִיבֵי עַמִּים, וּמַעֲמִידֵי שָׂרֵי קֹדֶשׁ, זֹאת הַהַכָּרָה עַצְמָהּ, הַמְּעֻלָּטָהּ בְּחוּץ לָאָרֶץ בַּעֲלִפַּת יָגוֹן קוֹדֵר וּבְאַנְחַת חֹשֶׁךְ, הִיא מִתְרָאָה עַל אַדְמַת הַקֹּדֶשׁ בִּבְהִירוּת הַנְּשָׁמָה וּבְזִיו הַחַיִּים. עַל כֵּן הַתּוֹרָה מְקוֹרִית הִיא בְּאֶרֶץ יִשְׂרָאֵל וְהִיא מוּכֶנֶת רַק בָּהּ לִהְיוֹת מְקוֹרִית.
לְמוּסָר נִמְרָץ וְגָדוֹל צְרִיכִים חַכְמֵי אֶרֶץ יִשְׂרָאֵל. תּוֹכָחָה גְּדוֹלָה אֲנַחְנוּ חַיָּבִים לְהוֹכִיחַ אוֹתָם, אֲבָל תֶּכֶן הַמּוּסָר הַזֶּה הִפְכִי הוּא מִכָּל מוּסָר נָהוּג שֶׁכְּעוֹלָם. הַמִּדּוֹת הַקָּשׁוֹת, הַמְּבִיאוֹת לָאָדָם לְהַעֲמִיד אֶת עֶרְכּוֹ הַפְּרָטִי וּלְהַגְבִּיר אֶת כֹּחַ פְּעֻלָּתוֹ, כָּל הָעוֹלָם כֻּלּוֹ הוּא לָקוּי מֵרִבּוּי הַשְׁפָּעָתָן, עַד שֶׁכָּל אֻמָּה אוֹמֶרֶת "אֲנִי וְאַפְסִי עוֹד", וְחָפְצָה לְבַטֵּל אֶת כָּל הָעוֹלָם כֻּלּוֹ, וּלְבַלֵּעַ אוֹתוֹ. עַל כֵּן שׁוֹקְדִים חַכְמֵי הַמּוּסָר אֲשֶׁר מֵעוֹלָם בְּיִשְׂרָאֵל וּבָאָדָם לְרַכֵּךְ אֶת קְשֵׁי הַלֵּב, לְהַחֲלִישׁ אֶת הָאַבִּירוּת, לְהַכְנִיעַ אֶת הַגַּאֲוָה, וְכָל הַסְּעִיפִים הַיּוֹצְאִים מֵאֵלֶּה הַסּוּגִים. לְעֻמַּת זֶה הִנֵּה הַמּוּסָר הַמִּצְטָרֵךְ אֶל הַמְּעֻלִּים, אֶל הַנִּתְבָּעִים מֵאוֹר נִשְׁמָתָם לִהְיוֹת גְּדוֹלִים וְאַדִּירִים, הוּא הַהֶפֶךְ מִזֶּה. הַנְּדִיבוּת הָעֲדִינָה מֵרַחֲבַת אֶת הַלֵּב כָּל כָּךְ וּמְעַדֶּנֶת אֶת הָרֶגֶשׁ, עַד אֲשֶׁר אֶת הַכֹּל הוּא מַרְגִּישׁ, אֶת כָּל הַצַּעַר שֶׁבָּעוֹלָם הוּא חָשׁ, וְחֵפֶץ לַעֲזֹר וּלְהוֹשִׁיעַ, וְרַק עַל עַצְמוֹ הוּא שׁוֹכֵחַ. מַהַלְכֵי הַנְּטִיּוֹת שֶׁל בַּעֲלֵי הַנְּשָׁמָה הָעֲדִינָה, שֶׁהִיא כּוֹלֶלֶת בֶּאֱמֶת עוֹלָם מָלֵא, וּבְאַהֲבָתָהּ אֶת עַצְמָהּ הִיא אוֹהֶבֶת אֶת הַכֹּל וְהִיא מוּכָנָה לְשַׁכֵּחַ אֶת עַצְמָהּ כָּלִיל, הוֹלְכִים הֵם הֲפוּכִים מִנְּטִיּוֹתֵיהֶם שֶׁל רֹב הַבְּרִיּוֹת: הֵם נִזְרְמֵם מֵהַכְּלָל אֶל הַפְּרָט. הַשִּׁירַיִם בָּעוֹלָם הַנָּם בְּעֵינֵיהֶם הֵם עַצְמָם, הַלִּקּוּיִים כֻּלָּם שֶׁבְּנַפְשָׁם מִתְגַּלִּים בָּהֶם בְּאסְפַּקְלַרְיָא צָחָה, וְהָאוֹר וְהַיִּתְרוֹן כָּבוּשׁ וּמְכֻסֶּה מֵהֶם אֵלֶּה הִנָּם עָנוּי אֶרֶץ, שֶׁאַחַר שֶׁהֵם מִתְרוֹמְמִים בְּחֶשְׁבּוֹן וּבְדֵעָה, בְּאוֹר וּבִקְדֻשָּׁה, מְמַלְּאִים אֶת הָעוֹלָם כֻּלּוֹ אוֹר וְחַיִּים. מִמִּין זֶה הִנָּם תַּלְמִידֵי חֲכָמִים שֶׁבְּאֶרֶץ יִשְׂרָאֵל. כָּל הַצַּעַר הָעוֹלָמִי, וְקַל וָחֹמֶר כָּל הַצַּעַר הֶעָמֹק וְהָאִיּוּם שֶׁל כְּנֶסֶת יִשְׂרָאֵל. הִנֵּהוּ מֻטְבָּע בְּעֹמֶק לְבָבָם. וְחָתוּם עַל נִשְׁמָתָם, עַד שֶׁאֵינָם יְכוֹלִים לְהִסְתַּכֵּל בְּתוֹךְ תּוֹכָם שֶׁל עַצְמָם לְהַכִּיר אֶת גְּדֻלָּתָם וְתִפְאַרְתָּם. אֶת זִיו הַכָּשֵׁר חָכְמָתָם וְאֶת עֲדִינוּת רוּחָם וְטַהֲרַת הַרְגָּשָׁתָם חַיָּבִים הֵם בְּנֵי אֶרֶץ יִשְׂרָאֵל בְּיִחוּד חֲכָמֶיהָ, לְחַפֵּשׂ וְלִמְצֹא בְּקִרְבָּם אֶת יִתְרוֹנָם. הַיּוֹנֵק מִטַּל אֶרֶץ חֶמְדָּה. מִכְשׁוֹל הַדִּלְדּוּל הַחִיצוֹנִי, הָעֹנִי וְהַמַּחְסוֹר, שֶׁגַּם הֵם הִנָּם תּוֹצְאוֹת צָרַת הַגָּלוּת וְהַחֻרְבָּן, שְׁנָתְךָ בְּיוֹתֵר עַל אַדְמַת הַקֹּדֶשׁ, - וְהוּא, ב"ה, הוֹלֵךְ וּפוֹחֵת, הוֹלֵךְ וְאוֹבֵד אֶת מַרְאֵהוּ הַמַּמְאִיר וְהַמְּמָרֵר, - לֹא יוּכַל לְהַחְשִׁיךְ עַל גָּדַל זִיו הָאוֹרָה, הַמִּתְבַּצְבֶּצֶת וּמִתְפָּרֶצֶת לָצֵאת לְהַרְאוֹת אוֹת חַיִּים וְכֹחַ עֶלְיוֹן אָמְנָם זֹאת הִיא מִדַּת כָּל נְדִיבֵי לֵבָב. כָּל גְּדוֹלֵי עוֹלָם, שֶׁהוֹשִׁיעוּ אֶת כָּל הָעוֹלָמִים בְּהַשְׁפָּעָתָם, לִהְיוֹת שְׁפָלִים וּנְמוֹגִים, וְגַם פַּחְדָנִים וְעַנְוְתָנִים יוֹתֵר מִדְּאִי, קֹדֶם שֶׁמִּתְבָּרֶרֶת לָהֶם חוֹבָתָם, הַמְּעַטַּרְתָּם עַז וּמְשִׂימָה בְּיָדָם גְּבוּרָה וְקֻמָּמוֹת. לְאֵלֶּה הִנְנוּ צְרִיכִים לִקְרֹא קְרִיאָה גְּדוֹלָה, לְהוֹדִיעָם מֵהַרְרֵי צִיּוֹן עַצְמָם, שֶׁהֵם חַיִּים חַיִּים גְּדוֹלִים וְשָׁרָב עַז וְתַעֲצוּמוֹת בְּיָדָם, שֶׁהֵם הִנָּם מֻכְשָׁרִים לְפַלֵּשׁ נְתִיבוֹת מִמְּקוֹרָהּ שֶׁל תּוֹרָה, מִתּוֹרַת אֶרֶץ יִשְׂרָאֵל מַמָּשׁ. שֶׁתַּחֲזֹר וְתָאִיר אֶת כָּל הָעוֹלָם כֻּלּוֹ בִּכְבוֹדָהּ. לֹא בְּמָה שֶׁתְּחַקּוּ, בִּמְעַט אוֹ בְּהַרְבֵּה, אֶת הַסִּגְנוֹן שֶׁל הַחִדּוּשׁ, הַפִּלְפּוּל וְהַדָּרוּשׁ, שֶׁבַּגּוֹלָה, תִּרְאוּ אֶת כֹּחוֹתֵיכֶם הַנִּפְלָאִים, יוֹשְׁבֵי אֶרֶץ חַיִּים, תְּעוּדָה גְּדוֹלָה וּגְבוֹהָה הַרְבֵּה יוֹתֵר וְיוֹתֵר מִזֶּה יֵשׁ לָכֶם. אַתֶּם צְרִיכִים לְהַחֲזִיר לָנוּ אֶת עֲטֶרֶת עֻזָּה שֶׁל תּוֹרָה מִקְּדֻשַּׁת חַיֵּינוּ הַקַּדְמוֹנִים לְיָשְׁנָהּ, אַתֶּם צְרִיכִים לְהִתְנַשֵּׂא לְרוּם פִּסְגַּת הַנְּשָׁמָה הָאֱלֹהִית, הַמְּשׁוֹטֶטֶת עַל הַרְרֵי צִיּוֹן, לִינֹק מִזִּיו טַל אוֹרוֹתֶיהָ הַכּוֹלֵל כָּל. רוּחַ חַיִּים פְּנִימִי יָחֵל לָפוּחַ בִּלְבַבְכֶם מֵחַיֵּי נְשָׁמוֹת שֶׁל אֲוִיר אֶרֶץ חַיִּים, הַקְּדוֹשָׁה הָעַתִּיקָה הַיְּשָׁנָה הַנִּרְדֶּמֶת וּמְעֻלֶּפֶת וּמִתְעוֹרֶרֶת וְקָמָה לִתְחִיַּת קֹדֶשׁ, הַחַיִּים הַחֲדָשִׁים הַמִּתְעוֹרְרִים וְהַסּוֹעֲרִים בִּדְבַר ד' לִתְקוּמַת עַם קָדְשׁוֹ, הַגְּבוּרָה וְהָעֲנָוָה, הַתּוֹרָה וְהָעֲבוֹדָה, יִרְאַת רוֹמְמוֹת שֶׁל אֵין סוֹף וְהוֹד אַהֲבַת אֱלֹהִים חַיִּים, יִמְלְאוּ לְבַבְכֶם מִטַּל חֶרְמוֹן שֶׁיֹּרֵד עַל הַרְרֵי צִיּוֹן. הַנִּגְלֶה וְהַנִּסְתָּר, הַתַּלְמוּד וְהַמַּעֲשֶׂה, הַנּוֹי וְהַכֹּחַ, יְמַלְּאוּ אֶת רוּחֲכֶם, וְהָעֹשֶׁר וְהַכָּבוֹד יָבֹא אַחֲרָיו וְיִמָּשֵׁךְ, "עַנְיוּתָא וְטַפְּשׁוּתָא וּמַרְעִין בִּישִׁין" יָנוּסוּ וַיִּבְרְחוּ מֵהֵד קוֹל חַיֵּי אֶרֶץ צְבִי, הֵקִיצוּ וְרַנְּנוּ בִּמְרוֹם צִיּוֹן, מֵהַחַיִּים הַמְּקוֹרִיִּים, מֵחַיֵּי אוֹר תּוֹרַת אֱמֶת בְּרֹב עַזָּם, לֹא יְכַבֵּד לָנוּ מֵרֹב הַגְּוָנִים שֶׁהִנְנוּ מוֹצְאִים כְּבָר עֲרוּכִים בַּסְּפָרִים, בְּשִׁיטוֹת וַהֲלִיכוֹת עוֹלָם, בְּכָל מַקְצֵעוֹת הַתּוֹרָה, הַמּוּסָר וְהַדַּעַת. כִּי יוֹתֵר מִזֶּה יִרְבּוּ לָנוּ חֲדָשִׁים לַבְּקָרִים נַהֲרִי נַחֲלֵי דַּעַת וּתְבוּנָה, וְיוֹתֵר מִכָּל שָׁלוֹם עָשׂוּי וּמְתֻקָּן בְּתַחְבּוּלָה וְסַבְלָנוּת נַכִּיר אֶת הַגֹּדֶל וְהַשִּׂגּוּב שֶׁל הָאַחְדוּת וְהָאַהֲבָה הָאֱלֹהִית, הַמִּתְרוֹמֶמֶת מֵעַל כָּל הֶגְיוֹנִי בִּינָה וְדַעַת. וּמִשְּׁלוֹמֵנוּ הַפְּנִימִי נִפְרַס סֻכַּת שָׁלוֹם עַל כָּל יִשְׂרָאֵל, וַיִּקְרָא בְּנוֹ בְּצֶדֶק שֵׁם ד' הַפּוֹרֵס סֻכַּת שָׁלוֹם עָלֵינוּ וְעַל כָּל עַמּוֹ יִשְׂרָאֵל וְעַל יְרוּשָׁלַיִם.
כְּשֶׁיֵּשׁ מִלְחָמָה גְּדוֹלָה בָּעוֹלָם מִתְעוֹרֵר כֹּחַ מָשִׁיחַ. עֵת הַזָּמִיר הִגִּיעַ, זָמִיר עָרִיצִים, הָרְשָׁעִים נִכְחָדִים מִן הָעוֹלָם וְהָעוֹלָם מִתְבַּסֵּם, וְקוֹל הַתּוֹר נִשְׁמַע בְּאַרְצֵנוּ. הַיְּחִידִים הַנִּסְפִּים בְּלֹא מִשְׁפָּט, שֶׁבְּתוֹךְ הַמַּהְפֵּכָה שֶׁל שֶׁטֶף הַמִּלְחָמָה, יֵשׁ בָּהּ מִמִּדַּת מִיתַת צַדִּיקִים הַמְּכַפֶּרֶת, עוֹלִים הֵם לְמַעְלָה בְּשֹׁרֶשׁ הַחַיִּים וְעַצְמוֹת חַיֵּיהֶם מֵבִיא עֵרֶךְ כְּלָלִי לְטוֹבָה וְלִבְרָכָה אֶל כְּלָל בִּנְיַן הָעוֹלָם בְּכָל עֲרָכָיו וּמוּבָנָיו. ואח"כ כְּתֹם הַמִּלְחָמָה מִתְחַדֵּשׁ הָעוֹלָם בְּרוּחַ חָדָשׁ וְרַגְלֵי מָשִׁיחַ מִתְגַּלִּים בְּיוֹתֵר, וּלְפִי עָרְכָה שֶׁל גֹּדֶל הַמִּלְחָמָה בְּכַמּוּתָהּ וְאֵיכוּתָהּ כָּכָה תִּגְדַּל הַצְּפִיָּה לְרַגְלֵי מָשִׁיחַ שֶׁבָּהּ. מִלְחֶמֶת עוֹלָם שֶׁל עַכְשָׁו צְפִיָּה נוֹרָאָה גְּדוֹלָה וַעֲמֻקָּה יֵשׁ בָּהּ, מְצֹרָף לְכָל גִּלְגּוּלֵי הַזְּמַנִּים וְהוֹרָאַת קֵץ הַמְּגֻלֶּה שֶׁל הִתְיַשְּׁבוּת אֶרֶץ יִשְׂרָאֵל. בְּדֵעָה גְּדוֹלָה, בִּגְבוּרָה עֲצוּמָה, וּבְהִגָּיוֹן עָמֹק וְחוֹדֵר, בִּתְשׁוּקַת אֱמֶת וּבְרַעְיוֹן בָּהִיר, צְרִיכִים לְקַבֵּל אֶת הַתֹּכֶן הַנָּשָׂא שֶׁל אוֹר ד' הַמִּתְגַּלֶּה בִּפְעֻלָּה נִפְלָאָה בַּעֲלִילוֹת הַמִּלְחָמוֹת הַלָּלוּ בְּיִחוּד. "בַּעַל מִלְחָמוֹת זוֹרֵעַ צְדָקוֹת, מַצְמִיחַ יְשׁוּעוֹת, בּוֹרֵא רְפוּאוֹת, נוֹרָא תְּהִלּוֹת, אֲדוֹן הַנִּפְלָאוֹת, הַמְּחַדֵּשׁ בְּטוּבוֹ בְּכָל יוֹם תָּמִיד מַעֲשֵׂה בְּרֵאשִׁית, אוֹר חָדָשׁ עַל צִיּוֹן תָּאִיר וְנִזְכֶּה כֻּלָּנוּ מְהֵרָה לְאוֹרוֹ". 
אָנוּ מִסְתַּכְּלִים בְּדוֹרוֹת הָרִאשׁוֹנִים, הַמְּסֻפָּרִים בַּתּוֹרָה, בַּנְּבִיאִים וּבִכְתוּבִים, אוֹתָם הַדּוֹרוֹת שֶׁהָיוּ עֲסוּקִים בְּמִלְחָמָה - וְהֵם הֵם הַגְּדוֹלִים שֶׁאָנוּ מִתְיַחֲסִים אֲלֵיהֶם בִּידִידוּת וּגְדוֹלַת קֹדֶשׁ. הִנְנוּ מְבִינִים, שֶׁהַזִּיק הַנְּשַׁמָּתִי הוּא הַיְּסוֹד: אוֹתוֹ מַעֲמַד הָעוֹלָם, שֶׁהָלַךְ בִּמְרוּצָתוֹ אָז, שֶׁהָיְתָה הַמִּלְחָמָה כָּל כָּךְ נְחוּצָה בּוֹ, הוּא גָּרַם לְהוֹפִיעַ אֶת אֵלֶּה הַנְּשָׁמוֹת, שֶׁהַרְגָּשָׁתָן הַפְּנִימִית בְּתוֹכָן שָׁלֵם הָיְתָה. מִלְחֶמֶת קִיּוּמָם, קִיּוּם הָאֻמָּה, מִלְחֶמֶת ד' הָיְתָה בְּהַכָּרָה פְּנִימִית. עַזִּיזִים הָיוּ בְּרוּחָם וְיָדְעוּ בְּעֵמֶק הַחֹשֶׁךְ לִבְחֹר בְּטוֹב וְלָסוּר מִן הָרַע, (תְּהִלִּים כג ד): "גַּם כִּי אֵלֵךְ בְּגֵיא צַלְמָוֶת לֹא אִירָא רָע". כְּשֶׁאָנוּ מִתְבּוֹנְנִים אֲלֵיהֶם, הִנְנוּ, בְּכָל הַהוֹפָעָה הָרוּחָנִית שֶׁאָנוּ כָּל כָּךְ שׁוֹקְקִים לָהּ, מִשְׁתּוֹקְקִים לְאִמּוּצָם, לְכֹחַ הַחַיִּים הֶחָטוּב וְהַגִּבּוּשׁ, הָאֵיתָן וְהַמּוּצָק, שֶׁשָּׁכַן בְּקִרְבָּם, וּמִתּוֹךְ תְּשׁוּקָה זוֹ, כֹּחֵנוּ הָרוּחָנִי מִתְאַמֵּץ וְכֹחַ גְּבוּרָתֵנוּ מִתְעַדֵּן, וְאוֹתָן הַנְּשָׁמוֹת הַחֲזָקוֹת חוֹזְרוֹת לִחְיוֹת בָּנוּ כִּימֵי עוֹלָם. 
עָזַבְנוּ אֶת הַפּוֹלִיטִיקָה הָעוֹלָמִית מֵאֹנֶס שֶׁיֵּשׁ בּוֹ רָצוֹן פְּנִימִי, עַד אֲשֶׁר תָּבֹא עֵת מֵאָשְׁרָהּ, שֶׁיִּהְיֶה אֶפְשָׁר לְנַהֵל מַמְלָכָה בְּלֹא רְשָׁעָה וּבַרְבָּרִיּוּת ; זֶהוּ הַזְּמַן שֶׁאָנוּ מְקַוִּים. מוּבָן הַדָּבָר, שֶׁכְּדֵי לְהַגְשִׁימוֹ אָנוּ צְרִיכִים לְהִתְעוֹרֵר בְּכֹחוֹתֵינוּ כֻּלָּם, לְהִשְׁתַּמֵּשׁ בְּכָל הָאֶמְצָעִים שֶׁהַזְּמַן מֵבִיא: הַכֹּל יָד אֶל בּוֹרֵא כָּל עוֹלָמִים מְנַהֶלֶת. אֲבָל הָאִחוּר הוּא אִחוּר מֻכְרָח, בָּחֲלָה נַפְשֵׁנוּ בַּחֲטָאִים הָאֲיֻמִּים שֶׁל הַנְהָגַת מַמְלָכָה בְּעֵת רָעָה. וְהִנֵּה הִגִּיעַ הַזְּמַן, קָרוֹב מְאֹד, הָעוֹלָם יִתְבַּסֵּם וְאָנוּ נוּכַל כְּבָר לְהָכִין עַצְמֵנוּ, כִּי לָנוּ כְּבָר אֶפְשָׁר יִהְיֶה לְנַהֵל מַמְלַכְתֵּנוּ עַל יְסוֹדוֹת הַטּוּב, הַחָכְמָה, הַיֹּשֶׁר וְהַהֶאָרָה הָאֱלֹהִית הַבְּרוּרָה. "יַעֲקֹב שָׁלַח לְעֵשָׂו אֶת הַפּוּרְפִירָא": (בְּרֵאשִׁית לג יָד): "יַעֲבָר נָא אֲדֹנִי לִפְנֵי עַבְדּוֹ", אֵין הַדָּבָר כְּדַאי לְיַעֲקֹב לַעֲסֹק בַּמַּמְלָכָה, בְּעֵת שֶׁהִיא צְרִיכָה לִהְיוֹת דָּמִים מְלֵאָה, בְּעֵת שֶׁתּוֹבַעַת כִּשָּׁרוֹן שֶׁל רִשְׁעָהּ. אָנוּ קִבַּלְנוּ רַק אֶת הַיְּסוֹד כְּפִי הַהֶכְרֵחַ לְיַסֵּד אֻמָּה, וְכֵיוָן שֶׁנִּגְמַל הַגֶּזַע הֻדַּחְנוּ מִמַּלּוּךְ, בַּגּוֹיִם נִתְפַּזַּרְנוּ, נִזְרַעְנוּ בְּמַעֲמַקֵּי הָאֲדָמָה, עַד אֲשֶׁר עֵת הַזָּמִיר הִגִּיעַ וְקוֹל הַתּוֹר יִשְׁמַע בְּאַרְצֵנוּ. 
לוּלֵא חֵטְא הָעֵגֶל הָיוּ הָאֻמּוֹת יוֹשְׁבוֹת אֶרֶץ יִשְׂרָאֵל מַשְׁלִימוֹת עִם יִשְׂרָאֵל וּמוֹדוֹת לָהֶם, כִּי שֵׁם ד' הַנִּקְרָא עֲלֵיהֶם הָיָה מְעוֹרֵר בָּהֶן יִרְאַת הָרוֹמְמוּת, וְלֹא הָיְתָה שׁוּם שִׁיטַת מִלְחָמָה נוֹהֶגֶת, וְהַהַשְׁפָּעָה הָיְתָה הוֹלֶכֶת בְּדַרְכִּי שָׁלוֹם כְּבִימוֹת הַמָּשִׁיחַ. רַק הַחֵטְא גָּרַם וְנִתְאַחֵר הַדָּבָר אַלְפֵי שָׁנִים, וְכָל מְסִבּוֹת הָעוֹלָם הִנָּן אֲחֻזּוֹת זוֹ בְּזוֹ לְהָבִיא אֶת אוֹר ד' בָּעוֹלָם, וְחֵטְא הָעֵגֶל יִמְחֶה לְגַמְרֵי וּמִמֵּילָא (יְשַׁעְיָהוּ סא ט): "כָּל רֹאֵיהֶם יַכִּירוּם כִּי הֵם זֶרַע בֵּרַךְ ד'", וְהָעוֹלָם יְתֻקַּן בְּאֹרַח שָׁלוֹם וְרִגְשִׁי אַהֲבָה, וְנֹעַם ד' יוּחַשׁ בְּכָל לֵבָב, לְעַנֵּג רוּחַ וּלְעַדֵּן נְשָׁמָה וּלְכָל בָּהֶם תְּחַיֶּה נֶפֶשׁ כָּל חַי. 
הַכְּבִישָׁה הַמּוּסָרִית שֶׁעַל פִּי הַתַּרְבּוּת הַחוֹלוֹנִית, שֶׁשָּׁלְטָה הַרְבֵּה עַל הָעַמִּים, הֵעִיקָה עַל לִבָּם, וְהַרְבֵּה מִדּוֹת רָעוֹת, חֶלְיָם וְקִצְפוֹנוֹת, נִצְבְּרוּ בְּמַעֲמַקֵּי נִשְׁמוֹתֵיהֶם. וְהֵם יוֹצְאִים מֵחַרְצֻבּוֹתֵיהֶם עַל יְדֵי הַמִּלְחָמוֹת רַבּוֹת הַדָּמִים וּגְדוֹלוֹת הָאַכְזָרִיּוּת, הַנְּאוֹתָה יוֹתֵר לְטִבְעָם הַבִּלְתִּי מְזֻקָּק עֲדַיִן כָּעֵת.
כָּל הָעַמִּים מִתְפַּתְּחִים, וְיוֹצְאִים אֶל הַפֹּעַל עַל יְדֵי תְּנוּעוֹתֵיהֶם הַטִּבְעִיּוֹת. הַמִּלְחָמוֹת מַעֲמִיקוֹת אֶת הָעֵרֶךְ הַמְּיֻחָד שֶׁל כָּל עַם, עַד שֶׁמִּתְבַּלֶּטֶת צוּרָתוֹ וְיוֹצֵאת אֶל הַפֹּעַל בְּהַגְמָרָה בְּכָל פְּרָטֵי עֲמָקֶיהָ. יִשְׂרָאֵל הוּא הָאַסְפָּקְלָרִיא הַכְּלָלִית שֶׁל כָּל הָעוֹלָם, וְכָל זְמַן שֶׁיֵּשׁ עַם בָּעוֹלָם, שֶׁלֹּא יָצָא אֶל הַפֹּעַל הַגָּמוּר בְּכָל תַּכְסִיסָיו, יֵשׁ כֵּהוֹת לְעֻמַּת זֶה בְּאוֹר הַסְּפוֹג שֶׁל כְּנֶסֶת יִשְׂרָאֵל. עַל כֵּן בְּכָל זְמַן שֶׁמַּלְכִיּוֹת מְתַגְּרוֹת זוֹ בָּזוֹ יוֹצְאִים אֶל הַפֹּעַל צִיּוּרִים מְיֻחָדִים לְהַשְׁלָמָתָם שֶׁל הָעַמִּים, וּמִמֵּילָא יוּלָּד כֹּחַ הַשְׁלָמָה בִּכְנֶסֶת יִשְׂרָאֵל וְהִיא מְצַפָּה לְרַגְלוֹ שֶׁל מָשִׁיחַ שֶׁיָּבִא וְיוֹפִיעַ בִּמְהֵרָה בְּיָמֵינוּ. 
מִתְגַּלֶּה בִּכְנֶסֶת יִשְׂרָאֵל צִבְעָהּ הָעַצְמִי, הוֹלְכִים הַכֹּחוֹת וּמִתְפַּתְּחִים, הוֹלֶכֶת וְשָׂבָה לָהּ הַחָכְמָה, הַגְּבוּרָה הַיֹּשֶׁר וְהַטָּהֳרָה הַפְּנִימִית, הוֹלֶכֶת הָאֻמָּה וְנִבְנֵית, מִתְתַּקֶּנֶת הִיא לִגְאֻלָּתָהּ, גְּאֻלַּת עוֹלָמִים, פּוֹרַחַת הִיא בְּיִפְעַת תִּפְאַרְתָּהּ. מִתּוֹךְ הֲמוֹן גַּלֵּי הַצָּרוֹת הָעוֹבְרִים עָלֶיהָ, מִכָּל הַגּוֹיִם, מִכָּל הַנְּפוֹצוֹת, הִיא מַכְנִיסָה הוֹן רַב דֵּעָה וּמָעוֹף הַבָּטָה לְמֶרְחַקִּים וּמוֹסִיפָה אֶת הַצְּדָדִים הַטְּהוֹרִים שֶׁמִּבַּחוּץ עַל רְכוּשָׁהּ הָעַצְמִי. קִנְאַת עִם מִתְגַּבֶּרֶת, הַכָּרַת עַצְמוּתָהּ מִתְגַּדֶּלֶת. הִיא יוֹדַעַת כְּבָר שֶׁיֵּשׁ לָהּ אֶרֶץ, שֶׁיֵּשׁ לָהּ שָׂפָה, סִפְרוּת, שֶׁיֵּשׁ לָהּ צָבָא - הִתְחִילָה לְהַכִּיר בְּמִלְחֶמֶת עוֹלָם זוֹ. וְעַל כֻּלָּם יוֹדַעַת הִיא, שֶׁיֵּשׁ לָהּ אוֹר חַיִּים מְיֻחָדִים, שֶׁהֵם מְעַטְּרִים אוֹתָהּ וּמְעַטְּרִים אֶת הָעוֹלָם כֻּלּוֹ עַל יָדָהּ, וְעַל יְדֵי כָּל זֶה יַחַד יוֹדַעַת הִיא אֶת חָסְנָהּ כִּי עַז לָהּ בֵּאלֹהֵי אֱמֶת. 
נִכְתַּם עֲוֹן שׁוֹפְכֵי הַדָּמִים, מַלְכֵי אֲדָמָה הַזֵּדִים וְכָל מַרְגִּיזֵי אֶרֶץ. לֹא יְכֻפַּר לָאָרֶץ לַדָּם אֲשֶׁר שֻׁפַּךְ בָּהּ כִּי אִם בְּדַם שֹׁפְכוֹ, וְהַכַּפָּרָה מֻכְרַחַת לָבֹא: בִּטּוּל כְּלָלִי לְכָל מְכוֹנוֹת הַתַּרְבּוּת שֶׁל עַכְשָׁו, עִם כָּל שַׁקְרָן וְתַרְמִיתָן, עִם כָּל זֹהַמְתֶּן הָרָעָה וְאַרְסֵן הַצִּפְעוֹנִי. כָּל הַתַּרְבּוּת, הַמִּתְהַלֶּלֶת בְּצִלְצְלֵי שְׁקָרִים, מֻכְרַחַת לְהִכָּחֵד מִן הָעוֹלָם, וְתַחְתֶּיהָ תָּקוּם מַלְכוּת עֶלְיוֹנִין קַדִּישִׁין. אוֹרָם שֶׁל יִשְׂרָאֵל יוֹפִיעַ, לְכוֹנֵן עוֹלָם בְּעַמִּים בַּעֲלֵי רוּחַ חֲדָשָׁה, בַּלְּאֻמִּים אֲשֶׁר לֹא יַהֲגוּ רֵיק וְלֹא יִרְגְּזוּ עוֹד עַל ד' וְעַל מְשִׁיחוֹ, עַל אוֹר חַיֵּי הָעוֹלָם וְעַל הַתֹּם וְהָאֱמוּנָה אֲשֶׁר לִבְרִית עוֹלָמִים. וְיִשְׂרָאֵל יִרְאֶה בְּעֵינָיו שְׁלוּמַת רְשָׁעִים, יִצְעֹד עַל חִרְבְּנָם שֶׁל הַמִּתְהַלְּלִים בֶּאֱלִילִים הַחֲדָשִׁים כַּאֲשֶׁר צָעַד עַל חַרְבוֹת בָּבֶל וְאַשּׁוּר הָעַתִּיקוֹת. אָז יָדַע וְיוּכַח, כִּי אַךְ בּוֹ אֵל אֱלֹהֵי יִשְׂרָאֵל מוֹשִׁיעַ. וּתְשׁוּעַת ד' בָּא תָּבֹא. הַנִּדֶּפֶת הַכֹּחַ שֶׁל הַגּוֹיִם, שֶׁקַּוַּי כּוֹס הַתַּרְעֵלָה, מֻכְרַחַת הִיא לָבֹא. פָּתַח ד' אֶת אוֹצָרוֹ וְיוֹצִיא אֶת כְּלֵי זַעְמוֹ. אִם עוֹד תִּתְאַמֵּץ אֵירוֹפָּא וְכָל גּוֹיָה לְהַחְזִיק מַעֲמָד בְּצִבְיוֹנָהּ, לֹא בֶאֱמֶת וְלֹא בִצְדָקָה, אֶת ד' לֹא יָדְעוּ וְאֶת דְּרָכָיו לֹא יֶחְפָּצוּ לָלֶכֶת בָּהֶם. מַצָּב זֶה הוּא רְגָעַי בְּרִגְעֵי הַתּוֹלָדָה. אוֹר הַתְּשׁוּבָה יוֹפִיעַ בְּהֶכְרֵחַ וְיַשְׁלִיךְ אִישׁ אֵת אֱלִילֵי כַסְפּוֹ וְאֵת אֱלִילֵי זְהָבוֹ, וְיִשּׁוּב הַכֹּל אֶל טוֹב ד'. אָז תְּכַחֵד הַתַּרְבּוּת הַהוֹיַת בְּכָל יְסוֹדוֹתֶיהָ, סִפְרִיּוֹתֶיהָ תִּיאֶטְרִיָּה וְכָל מְכוֹנוֹתֶיהָ, וְכָל הַחֻקִּים אֲשֶׁר בְּהֶבֶל וְעֹל יְסוֹדָם וְכָל נִימוּסֵי הַחַיִּים הָרָעִים וְהַחֲטָאִים כָּלִיל יַחְלְפוּ. וְנִשְׂגַּב ד' לְבַדּוֹ בַּיּוֹם הַהוּא. הָאֶרֶג הָרוּחָנִי וְהַמַּעֲשִׂי, אֲשֶׁר בְּצִבְיוֹנוֹ הַהֲוַי לֹא הָיָה יָכוֹל לַעֲצֹר, עִם כָּל תִּפְאֶרֶת חָכְמָתוֹ, בְּעַד שָׁפַךְ דָּמִים רַבִּים וּבְעַד חַרְבֵּנוּ שֶׁל עוֹלָם בְּצוּרָה אֲיֻמָּה כָּזֹאת, הֲרֵי הוּא מוֹכִיחַ עַל עַצְמוֹ, שֶׁהוּא פָּסוּל מֵעִקָּרוֹ, (תְּהִלִּים נֹחַ ד): "זֹרוּ רְשָׁעִים מֵרָחֶם תָּעוּ מִבֶּטֶן דֹּבְרֵי כָזָב", מֵרֵאשִׁית יְסוֹדוֹ, וְכָל מַהֲלָכוֹ כָּלוּ אֵינוֹ כִּי אִם עֲצַת שֶׁקֶר וְנַכְּלִי רְשָׁעִים מְסֻבָּכִים, שֶׁהֵם קְשׁוּרִים עִם הַנְּטִיּוֹת הַנַּפְשִׁיּוֹת וְהַגּוּפָנִיּוֹת אֲשֶׁר נִתְעַצְּמוּ בַּהַאֲדָרִיכָלִיּוֹת שֶׁל בִּנְיַן הַלְּאֻמִּים שֶׁל זְמַנֵּנוּ, שְׁכֵחֵי ד' בְּכִלְיוֹתָם וְנוֹשְׂאִים אֶת שְׁמוֹ עַל שְׂפָתָם, בְּפִיהֶם וּבִלְשׁוֹנָם. עַל כֵּן חֶרֶב תְּחָרֵב כָּל הַתַּרְבּוּת הֶהָוִיתָ, וְעַל מַשּׁוּאוֹתֶיהָ יִתְכּוֹנֵן בִּנְיַן הָעוֹלָם בֶּאֱמֶת וּבְדַעַת ד'. (יְשַׁעְיָהוּ ב ב): "וְהָיָה בְּאַחֲרִית הַיָּמִים נָכוֹן יִהְיֶה הַר בֵּית ד' בְּרֹאשׁ הֶהָרִים וְנִשָּׂא מִגְּבָעוֹת וְנָהֲרוּ אֵלָיו כָּל הַגּוֹיִם". 
בִּנְיַן הָעוֹלָם, הַמִּתְמוֹטֵט כָּעֵת לְרַגְלֵי הַסְּעָרוֹת הַנּוֹרָאוֹת שֶׁל חֶרֶב מְלֵאָה דָּם, דּוֹרֵשׁ הוּא אֶת בִּנְיַן הָאֻמָּה הַיִּשְׂרְאֵלִית. בִּנְיַן הָאֻמָּה וְהִתְגַּלּוּת רוּחָהּ הוּא עִנְיָן אֶחָד, וְכֻלּוֹ הוּא מְאֻחָד עִם בִּנְיַן הָעוֹלָם, הַמִּתְפּוֹרֵר וּמְצַפֶּה לְכֹחַ מָלֵא אַחְדוּת וְעֶלְיוֹנוֹת, וְכָל זֶה נִמְצָא בְּנִשְׁמַת כְּנֶסֶת יִשְׂרָאֵל. רוּחַ ד' מָלֵא בָּהּ, רוּחַ שֵׁם מָלֵא בְּקִרְבָּהּ, וְאִי אֶפְשָׁר לְרוּחַ אָדָם, שֶׁהִרְגַּשְׁתְּ נִשְׁמָתוֹ פּוֹעֶמֶת בּוֹ, לִהְיוֹת שׁוֹקֵט בְּשָׁעָה גְּדוֹלָה זוֹ, מִבְּלִי לִקְרֹא לְכָל הַכֹּחוֹת הַצְּפוּנִים בְּאֻמָּה: עוּרוּ וְקוּמוּ עַל תַּפְקִידְכֶם. קוֹל ד' קוֹרֵא בַּכֹּחַ, וּמִתּוֹכִיּוֹת נִשְׁמָתֵנוּ וּמִתְּנוּעוֹת הַחַיִּים אָנוּ מַבְחִינִים אוֹתוֹ: יִשְׂרָאֵל מֻכְרָח לַחֲשֹׂף אֶת מְקוֹר חַיָּיו, לַעֲמֹד הַכֵּן עַל רַגְלַי אַפָּיו הָרוּחָנִי. (דְּבָרִים ד ז): "מִי גוֹי גָּדוֹל אֲשֶׁר לוֹ אֱלֹהִים קְרֹבִים אֵלָיו", (יַלְקוּט שִׁמְעוֹנִי רֶמֶז תתכה ד"ה וּמִי גּוֹי גָּדוֹל): "אֻמָּה הַיּוֹדַעַת אֲפִיָּה שֶׁל אֱלֹהֶיהָ"". הַתַּרְבּוּת הָעוֹלָמִית מִתְנוֹדֶדֶת, רוּחַ הָאָדָם נֶחֱלַשׁ, מַחְשַׁכִּים מְכַסִּים אֶת כָּל הָעַמִּים, (יְשַׁעְיָהוּ ס ב): "הַחֹשֶׁךְ יְכַסֶּה אֶרֶץ וַעֲרָפֶל לְאֻמִּים".
וְהַשָּׁעָה הִגִּיעָה, אוֹר עוֹלָם, אוֹר אֱלֹהִים אֱמֶת, אוֹר אֱלֹהֵי יִשְׂרָאֵל, הַמִּתְגַּלֶּה עַל יְדֵי עַמּוֹ, עִם פְּלָאִים, צָרִיךְ הוּא לְהִתְגַּלּוֹת בְּהַכָּרָה, וְהַהַכָּרָה צְרִיכָה לָבֹא בָּאֻמָּה פְּנִימָה, לְהַכִּיר אֶת הָאַחְדוּת שֶׁל כֹּחוֹתֶיהָ הִיא, לְהַכִּיר אֶת ד' הַשּׁוֹכֵן בָּהּ. וּבְהַכִּירָהּ כִּי יֵשׁ אֱלֹהִים בְּקִרְבָּהּ, תַּכִּיר אֵיךְ לַחֲשֹׂף אֶת מַבּוּעַ חַיֶּיהָ, תֵּדַע לְהַעֲמִיד חָזוֹן עֶמְדָּתָהּ עַל מְקוֹרָהּ הָעַצְמִי. לֹא לִשָּׁאֵב מִבְּאֵרוֹת זָרִים הִיא קְרוּאָה כִּי אִם לִדְלוֹת מִמַּעֲמַקֶּיהָ. תְּדַלֶּה רָצוֹן מֵעֵמֶק תִּפְלָתָהּ, חַיִּים מִבְּאֵר תּוֹרָתָהּ, אֹמֶץ מִשֹּׁרֶשׁ אֱמוּנָתָהּ, סָדוּר מְיֻשָּׁר שֶׁכַּלָּה, גְּבוּרָה מֵעֵז רוּחָהּ, וְכָל הָעוֹלֶה עַל שַׁפְרִירִי שֶׁמָּיָה, הַכֹּל מֵרוּחַ אֱלֹהִים הַמְּרַחֶפֶת עַל מְלֹא הַיְּקוּם, מִיְּמֵי בְּרֵאשִׁית עַד אַחֲרִית. (חַגַּי ב':ד'-ה'): "כִּי אֲנִי אִתְּכֶם נְאֻם ד' צְבָאוֹת, אֶת הַדָּבָר אֲשֶׁר כָּרַתִּי אִתְּכֶם בְּצֵאתְכֶם מִמִּצְרַיִם, וְרוּחִי עוֹמֶדֶת בְּתוֹכְכֶם, אַל תִּרְאוּ". 
כָּל הַתַּרְבּוּיוֹת שֶׁבָּעוֹלָם יִתְחַדְּשׁוּ עַל יְדֵי חִדּוּשׁ רוּחֵנוּ, כָּל הַדֵּעוֹת יִתְיַשְּׁרוּ, כָּל הַחַיִּים יָאוֹרוּ בְּשִׂמְחַת לֵדָה חֲדָשָׁה בְּהִתְקוֹמְמוּתֵנוּ, כָּל הָאֱמוּנוֹת יִלְבְּשׁוּ בְּגָדִים חֲדָשִׁים, יָסִירוּ אֶת הַבְּגָדִים הַצּוֹאִים מֵעֲלֵיהֶן וְיִתְלַבְּשׁוּ בִּלְבוּשִׁי יָקָר, יַזְנִיחוּ אֶת כָּל פָּגוּל, כָּל טָמֵא וְכָל תִּעוּב שֶׁבְּקִרְבָּם, וְיִתְאַחֲדוּ לִינֹק מִטִּלְלֵי אוֹרוֹת הַקֹּדֶשׁ, אֲשֶׁר הוּכְנוּ מֵאָז לְכָל גּוֹי וְכָל אָדָם בִּבְאֵר יִשְׂרָאֵל. בִּרְכַּת אַבְרָהָם לְכָל גּוֹיֵי הָאָרֶץ תָּחֵל אֶת פְּעֻלָּתָהּ בְּתָקֵף וּבַגָּלוּי וְעַל פִּי יְסוֹדָהּ יָחֵל, מֵחָדָשׁ, בְּנִינֵנוּ בְּאֶרֶץ יִשְׂרָאֵל. הַחֻרְבָּן הָעַכְשָׁוִי הוּא הֲכָנַת תְּחִיָּה חֲדָשָׁה, עֲמֻקָּה וְאָפְיִית. אוֹר חֶסֶד עֶלְיוֹן מִתְנוֹצֵץ. שָׁם ד' אֶהְיֶה אֲשֶׁר אֶהְיֶה הוֹלֵךְ וּמִתְגַּלֶּה, הָבוּ גָּדַל לֶאֱלֹהֵינוּ. 
בִּגְדֻלַּת הָעוֹלָם, בְּהוֹפָעַת הַזִּיו שֶׁל קְדֻשַּׁת יִשְׂרָאֵל בְּרוֹמְמוּתוֹ, אֵין אֲחִיזָה לְכָל זוֹנִים, לְכָל הָעוֹמְדִים מִבַּחוּץ, לְבַסֵּס אֵיזֶה מוֹסָד הַדּוֹחֵק רַגְלַי אוֹר יִשְׂרָאֵל, לְבַצֵּר אֵיזוֹ הֶאָרָה מִיסָתִית, מְכוֹנָה אֱמוּנִית, אֲשֶׁר תּוּכַל עַמּוּד חוּץ מִמְּצִיאוּת הָאֻמָּה, כְּבוֹדָהּ וְשִׁפְעַת יִקְרַת קִדְּשָׁה. כִּי הָאוֹר הָעֶלְיוֹן וְזִיו הַיִּחוּד הַמְּאֻחָד, שֶׁיְּסוֹדוֹ הָעֶלְיוֹן, אוֹר הָאֱמֶת בִּבְחִירָתוֹ, חַי בּוֹ, הֲרֵי הוּא קָשׁוּר בִּסְגֻלַּת יִשְׂרָאֵל, (בְּמִדְבַּר כג כא): "ד' אֱלֹהָיו עִמּוֹ וּתְרוּעַת מֶלֶךְ בּוֹ". מִיְּרִידַת הָעוֹלָם וְהַשְׁפָּלַת הַנְּשָׁמָה הַיִּשְׂרְאֵלִית נִפְרַד הַיִּחוּד הָעֶלְיוֹן מִמְּקוֹר אַחְדוּתוֹ וְעָלָה לְמַעְלָה לְהַרְקִיעַ לַשְּׁחָקִים. בְּעוֹלַם הַחַיִּים לֹא יוֹפִיעַ כִּי אִם נָגְהִי הַזַּהֲרוּרִית שֶׁל הַיִּחוּד הַתַּחְתּוֹן, הַנִּשְׁאָב מֵהַבּוּרוּת הַשְּׁאוּבִים וְיַד זָרִים בּוֹ נוֹגַעַת. וּכְנֶסֶת יִשְׂרָאֵל תָּחִיל תִּזְעַק בְּחַבְלִית: אוֹי נָא לִי, כִּי עָיְפָה נַפְשִׁי. רָזֵי תּוֹרָה לְחִיצוֹנִים נִמְסְרוּ. הַתּוֹרָה נִשְׂרֶפֶת, גְּוִילֶיהָ נִשְׂרָפִים וְאוֹתִיּוֹת פּוֹרְחוֹת, וְלִבְנֵי צִיּוֹן הַיְּקָרִים אֵפֶר תַּחַת פְּאֵר הוּשַׂם. קָמִים נְבוֹנֵי לֵבָב בַּחֲצוֹת לַיְלָה וִידֵיהֶם עַל חַלְצֵיהֶם כְּיוֹלֵדָה: עַל צָרַת הָעוֹלָם, צָרַת יִשְׂרָאֵל, צָרַת הַשְּׁכִינָה, צָרַת הַתּוֹרָה, הֵם בּוֹכִים וּמְבַכִּים. וְיוֹדְעִים הֵם וּמַכִּירִים אֶת עֵמֶק הַצַּעַר בִּמְקוֹרוֹ וּבְתוֹלְדוֹתָיו, יוֹדְעִים הֵם, שֶׁכָּל הַצָּרוֹת וְהַמַּחְשַׁכִּים, כָּל נַהֲרִי נַחֲלֵי הַדָּמִים הַנִּשְׁפָּכִים, כָּל הַתְּלָאוֹת וְהַנְּדוּדִים, כָּל הַבּוּז וְהַמַּשְׂטֵמָה, כָּל הַרְשָׁעָה וְהַזֻּהֲמָא, אֵינָם אֶלָּא תּוֹלָדָה קְלוּשָׁה מֵהֵד הַקּוֹל שֶׁל אוֹתוֹ הַצַּעַר הָעֶלְיוֹן, צַעַר הַשָּׁמַיִם, צַעַר הַשְּׁכִינָה, צַעַר הָאִידֵאָלִיּוֹת הַמַּהוּתִית בְּהַפְרָדָה מִמְּקוֹר תַּעֲנוּגֶיהָ, וְהָאִידֵאָלִיּוּת הָעֶלְיוֹנָה בְּרוּחָם שֶׁל הַבְּרִיּוֹת וּבְחִירַת הָאָדָם, תְּשׁוּבַת יִשְׂרָאֵל וְרוֹמְמוֹת אֲצִילוּת הָרוּחַ הָרְצִינִי, הִיא קְשׁוּרָה. וְהֵם קוֹרְאִים לִתְשׁוּבָה, וְאָנוּ לֵהּ וְעֵינֵינוּ לֵהּ.
אֶרֶץ יִשְׂרָאֵל אֵינֶנָּהּ דָּבָר חִיצוֹנִי, קִנְיָן חִיצוֹנִי לָאֻמָּה, רַק בְּתוֹר אֶמְצָעִי לַמַּטָּרָה שֶׁל הַהִתְאַגְּדוּת הַכְּלָלִית וְהַחְזָקַת קִיּוּמָהּ הֵחָמְרִי אוֹ אֲפִלּוּ הָרוּחָנִי. אֶרֶץ יִשְׂרָאֵל הִיא חֲטִיבָה עַצְמוּתִית קְשׁוּרָה בְּקֶשֶׁר חַיִּים עִם הָאֻמָּה, חֲבוּקָה בִּסְגֻלּוֹת פְּנִימִיּוֹת עִם מְצִיאוּתָהּ. 
וּמִתּוֹךְ כָּךְ אִי אֶפְשָׁר לַעֲמֹד עַל הַתֹּכֶן שֶׁל סְגֻלַּת קְדֻשַּׁת אֶרֶץ יִשְׂרָאֵל, וּלְהוֹצִיא לַפֹּעַל אֶת עֹמֶק חָבָתָהּ, בְּשׁוּם הַשְׂכָּלָה רַצְיוֹנָלִית אֱנוֹשִׁית כִּי אִם בְּרוּחַ ד' אֲשֶׁר עַל הָאֻמָּה בִּכְלָלָהּ, בְּהַטְבָּעָה הַטִּבְעִית הָרוּחָנִית אֲשֶׁר בְּנִשְׁמַת יִשְׂרָאֵל, שֶׁהִיא שֶׁשּׁוֹלַחַת אֶת קַוֶּיהָ בִּצְבָעִים טִבְעִיִּים בְּכָל הָאֳרָחוֹת שֶׁל הַהַרְגָּשָׁה הַבְּרִיאָה, וּמַזְרַחַת הִיא אֶת זְרִיחָתָהּ הָעֶלְיוֹנָה עַל פִּי אוֹתָהּ הַמִּדָּה שֶׁל רוּחַ הַקְּדֻשָּׁה הָעֶלְיוֹנָה, הַמְּמַלֵּאת חַיִּים וְנֹעַם עֶלְיוֹן אֶת לְבַב קְדוֹשֵׁי הָרַעֲיוֹן וַעֲמֻקֵּי הַמַּחְשָׁבָה הַיִּשְׂרְאֵלִית. 
הַמַּחֲשָׁבָה עַל דְּבַר אֶרֶץ יִשְׂרָאֵל, שֶׁהִיא רַק עֵרֶךְ חִיצוֹנִי כְּדֵי הַעֲמָדַת אֲגֻדַּת הָאֻמָּה, אֲפִלּוּ כְּשֶׁהִיא בָּאָה כְּדֵי לְבַצֵּר עַל יָדָהּ אֶת הָרַעֲיוֹן הַיַּהֲדוּתִי בַּגּוֹלָה, כְּדֵי לִשְׁמֹר אֶת צִבְיוֹנוֹ וּלְאַמֵּץ אֶת הָאֱמוּנָה וְהַיִּרְאָה וְהַחִזּוּק שֶׁל הַמִּצְוֹת הַמַּעֲשִׂיּוֹת בְּצוּרָה הֲגוּנָה, אֵין לָהּ הַפְּרִי הָרָאוּי לְקִיּוּם, כִּי הַיְּסוֹד הַזֶּה הוּא רָעוּעַ בְּעֵרֶךְ אֵיתָן הַקֹּדֶשׁ שֶׁל אֶרֶץ יִשְׂרָאֵל. הָאָמֹץ הָאֲמִתִּי שֶׁל רַעְיוֹן הַיַּהֲדוּת בַּגּוֹלָה בָּא יָבֹא רַק מִצַּד עֵמֶק שְׁקוּעוֹ בְּאֶרֶץ יִשְׂרָאֵל, וּמַתְקוֹת אֶרֶץ יִשְׂרָאֵל יְקַבֵּל תָּמִיד אֶת כָּל תְּכוּנוֹתָיו הָעַצְמִיּוֹת. 
צָפִיתָ יְשׁוּעָה הִיא כֹּחַ הַמַּעֲמִיד שֶׁל הַיַּהֲדוּת הַגָּלוּתִית, וְהַיַּהֲדוּת שֶׁל אֶרֶץ יִשְׂרָאֵל הִיא הַיְּשׁוּעָה עַצְמָהּ. 
עַל יְדֵי הִתְרַחֲקוּת מֵהַכָּרַת הָרָזִים בָּאָה הַהַכָּרָה שֶׁל קְדֻשַּׁת אֶרֶץ יִשְׂרָאֵל בְּצוּרָה מְטֻשְׁטֶשֶׁת. 
עַל יְדֵי הַהִתְנַכְּרוּת אֶל סוֹד ד' נַעֲשׂוֹת הַסְּגֻלּוֹת הָעֶלְיוֹנוֹת שֶׁל עֵמֶק הַחַיִּים הָאֱלֹהִיִּים לִדְבָרִים טְפֵלִים שֶׁאֵינָם נִכְנָסִים בְּעֵמֶק הַנְּשָׁמָה, וּמִמֵּילָא יֶחְסַר הַכֹּחַ הַיּוֹתֵר אַדִּיר בְּנִשְׁמַת הָאֻמָּה וְהַיָּחִיד, וְהַגָּלוּת מוֹצֵאת הִיא חֵן מִצַּד עַצְמוּתָהּ; כִּי לְמַשִּׂיג רַק אֶת הַשֶּׁטַח הַגָּלוּי לֹא יֶחְסַר שׁוּם דָּבָר יְסוֹדִי בְּחֶסְרוֹן הָאָרֶץ וְהַמַּמְלָכָה וְכָל תָּכְנֵי הָאֻמָּה בְּבִנְיָנָהּ. יְסוֹד צָפִיתָ הַיְּשׁוּעָה הוּא אֶצְלוֹ כְּמוֹ עָנָף צְדָדִי שֶׁאֵינֶנּוּ יָכוֹל לְהִתְקַשֵּׁר עִם עֹמֶק הַכָּרַת הַיַּהֲדוּת, וְזֶה בְּעַצְמוֹ הוּא הַדָּבָר הַמֵּעִיד עַל חֶסְרוֹן-הַהֲבָנָה שֶׁיֵּשׁ בְּשִׁיטָה-מְעַטַּת הַלְּשַׁד כָּזֹאת. 
לֹא שׁוֹלְלִים אֲנַחְנוּ כָּל מִין צִיּוּר וַהֲבָנָה הַמְּיֻסָּד עַל יְשָׁרוֹת וְרִגְשִׁי דֵּעָה וְיִרְאַת שָׁמַיִם בְּאֵיזוֹ צוּרָה שֶׁהִיא, רַק אֶת אוֹתוֹ הַצַּד שֶׁשִּׁיטָה כָּזֹאת תַּחְפֹּץ לִשְׁלֹל אֶת הָרָזִים וְאֶת הַשְׁפָּעָתָם הַגְּדוֹלָה עַל רוּחַ הָאֻמָּה, כִּי זֶהוּ אָסוֹן שֶׁאָנוּ חַיָּבִים לִלְחֹם אִתּוֹ, בְּעֵצָה וּבִתְבוּנָה, בִּקְדֻשָּׁה וּבִגְבוּרָה. 
יְצִירָה עַצְמִית יִשְׂרְאֵלִית, בַּמַּחְשָׁבָה וּבְתָקֵף הַחַיִּים וְהַמִּפְעָל, אִי אֶפְשָׁר לְיִשְׂרָאֵל אֶלָּא בְּאֶרֶץ יִשְׂרָאֵל. 
לְעֻמַּת זֶה, כָּל הַנַּעֲשֶׂה מִיִּשְׂרָאֵל בְּאֶרֶץ-יִשְׂרָאֵל מִתְבַּטֶּלֶת הַצּוּרָה הַכְּלָלִית שֶׁבּוֹ לְגַבֵּי הַצּוּרָה הָעַצְמִית הַמְּיֻחָדָה שֶׁל יִשְׂרָאֵל, וְזֶהוּ אֹשֶׁר גָּדוֹל לְיִשְׂרָאֵל וְלָעוֹלָם. הַחֲטָאִים שֶׁגּוֹרְמִים גָּלוּת הֵם הֵם שֶׁמִּדְלָחִים אֶת הַמַּעְיָן הָעַצְמִי, וְהַמָּקוֹר מַזִּיל הַזָּלוּת טְמֵאוֹת, (בַּמִּדְבָּר יט יג): "אֶת מִשְׁכַּן ד' טִמֵּא". וּכְשֶׁהַמָּקוֹר הָעַצְמִי הַמְּיֻחָד נִשְׁחָת, מִתְעַלֶּה הַמְּקוֹרִיּוּת הַיְּסוֹדִית לְאוֹתוֹ הַחֵלֶק הָעֶלְיוֹן הַתַּמְצִיתִי, שֶׁיֵּשׁ לְיִשְׂרָאֵל בִּסְגֻלַּת הָאָדָם, וְזֶה נִשְׁאָב דַּוְקָא בַּגָּלוּת, וְהָאָרֶץ מִתְחָרֶבֶת וּמִשְׁתּוֹמֶמֶת וְחִרְבְּנָה מִכְּפַר עָלֶיהָ. הַמַּעְיָן פּוֹסֵק מִלְּהַזִּיל וְהוּא מִסְתַּנֵּן קִמְעָא קִמְעָא, וְהַהוֹפָעוֹת שֶׁל הַחַיִּים וְהַמַּחֲשָׁבָה יוֹצְאוֹת דֶּרֶךְ הַצָּנוּר הַכְּלָלִי, שֶׁהוּא פָּזוּר בְּכָל הָעוֹלָם כֻּלּוֹ, (זְכַרְיָה ב י): "כְּאַרְבַּע רוּחוֹת הַשָּׁמַיִם פֵּרַשְׂתִּי אֶתְכֶם", עַד אֲשֶׁר הַהַזָּלוֹת הַטְּמֵאוֹת הַפְּרָטִיּוֹת מִתְפַּסְּקוֹת וְחוֹזֵר כֹּחַ הַמָּקוֹר לְטַהֲרָתוֹ. וְאָז נִמְאַסְתָּ הַגָּלוּת לְגַמְרֵי וַהֲרֵי הִיא מְיֻתֶּרֶת, וְהָאוֹרָה הַכְּלָלִית חוֹזֶרֶת הִיא לִהְיוֹת נוֹבַעַת מֵהַמֵּעֵין הָעַצְמִי הַפְּרָטִי בְּכָל חִילוּ, וְאוֹרוֹ שֶׁל מָשִׁיחַ הַמְּקַבֵּץ נִדְחִים מַתְחִיל לְהוֹפִיעַ, וְקוֹל בְּכִי תַּמְרוּרִים שֶׁל רָחֵל הַמְּבַכָּה עַל בָּנֶיהָ מִתְמַתֵּק עַל יְדֵי שַׁפַּעַת תַּנְחוּמִים, שֶׁל (יִרְמְיָהוּ ל"א:ט"ז): "מִנְעִי קוֹלֵךְ מִבֶּכִי וְעֵינַיִךְ מִדִּמְעָה כִּי יֵשׁ שָׂכָר לִפְעֻלָּתֵךְ, נָאַם ד', וְשָׁבוּ מֵאֶרֶץ אוֹיֵב, וְיֵשׁ תִּקְוָה לְאַחֲרִיתְךָ, נְאֻם ד' וְשָׁבוּ בָנִים לִגְבוּלָם". וִיצִירַת הַחַיִּים הַמְּיֻחָדִים בְּכָל מֵאוֹרָם וַחֲטִיבִיּוּתָם הַמְּיֻחָדָה, רְווּיָה בָּטֵל הָעֹשֶׁר הַכְּלָלִי שֶׁל הָאָדָם הַגָּדוֹל בַּעֲנָקִים, בִּרְכַּת אַבְרָהָם, חוֹזֶרֶת הִיא דַּוְקָא ע"י שִׁיבָה זוֹ לְהִתְגַּלּוֹת. (פְּסָחִים קיז, ב): "וֶהֱיֵה בְּרָכָה - בְּךָ חוֹתְמִים" 
אִי אֶפְשָׁר לְאָדָם מִיִּשְׂרָאֵל שֶׁיִּהְיֶה מָסוּר וְנֶאֱמָן לְמַחְשְׁבוֹתָיו הֶגְיוֹנוֹתָיו, רַעֲיוֹנוֹתָיו וְדִמְיוֹנוֹתָיו, בְּחוּץ לָאָרֶץ, כִּתְכוּנַת הַנֶּאֱמָנוּת הַזֹּאת בְּאֶרֶץ יִשְׂרָאֵל. הוֹפָעוֹת הַקֹּדֶשׁ, בְּאֵיזוֹ מַדְרֵגָה שֶׁהֵן, נְקִיּוֹת הֵן בְּאֶרֶץ יִשְׂרָאֵל לְפִי הָעֵרֶךְ, וּבַחוּץ לְאֶרֶץ מְעֹרָבוֹת הֵן בְּסִיגִים וּקְלִפּוֹת מְרֻבִּים. אָמְנָם לְפִי גֹּדֶל הַתְּשׁוּקָה וְהַקָּשׁוּר שֶׁל הָאָדָם לְאֶרֶץ יִשְׂרָאֵל, הֲרֵי רַעֲיוֹנוֹתָיו מִזְדַּכְּכִים מִיְּסוֹד אֲוִירָא דְּאֶרֶץ יִשְׂרָאֵל הַחוֹפֵף עַל כָּל מִי שֶׁמְּצַפֶּה לִרְאוֹתָהּ. (יְשַׁעְיָהוּ ס"ו:י'): "שִׂמְחוּ אֶת יְרוּשָׁלִַם וְגִילוּ בָהּ כָּל אֹהֲבֶיהָ". 
הַדִּמְיוֹן שֶׁל אֶרֶץ יִשְׂרָאֵל הוּא צָלוּל וּבָרוּר, נָקִי וְטָהוֹר וּמְסֻגָּל לְהוֹפָעַת הָאֱמֶת הָאֱלֹהִית, לְהַלְבָּשַׁת הַחֵפֶץ הַמְּרוֹמָם וְהַנִּשְׂגָּב שֶׁל הַמְּגַמָּה הָאִידֵאָלִית אֲשֶׁר בְּעֶלְיוֹנוּת הַקֹּדֶשׁ, מוּכָן לְהַסְבָּרַת נְבוּאָה וְאוֹרוֹתֶיהָ, לְהַבְהָקַת רוּחַ הַקֹּדֶשׁ וּזְהָרָיו. וְהַדִּמְיוֹן אֲשֶׁר בְּאֶרֶץ הָעַמִּים עָכוּר הוּא, מְעֹרָב בְּמַחְשַׁכִּים, בְּצִלְלֵי טֻמְאָה וְזִהוּם, לֹא יוּכַל לְהִתְנַשֵּׂא לִמְרוֹמֵי קֹדֶשׁ וְלֹא יוּכַל לִהְיוֹת בָּסִיס לְשִׁפְעַת הָאוֹרָה הָאֱלֹהִית הַמִּתְעַלֶּה מִכָּל שִׁפְלוּת הָעוֹלָמִים וּמִצְרֵיהֶם. מִתּוֹךְ שֶׁהַשֵּׂכֶל וְהַדִּמְיוֹן אֲחוּזִים זֶה בָּזֶה וּפוֹעֲלִים וְנִפְעָלִים זֶה עַל זֶה וְזֶה מִזֶּה, לָכֵן לֹא יוּכַל גַּם הַשֵּׂכֶל שֶׁבְּחוּ"ל לִהְיוֹת מֵאִיר בְּאוֹרוֹ שֶׁבְּאֶרֶץ יִשְׂרָאֵל. (בָּבָא בָּתְרָא קנח, ב): "אַוֵּרָא דארץ יִשְׂרָאֵל מַחְכִּים" 
פְּעֻלַּת רוּחַ הַקְּדוֹשָׁה הַנִּקְלֶטֶת בְּאֶרֶץ יִשְׂרָאֵל פּוֹעֶלֶת הִיא תָּדִיר, גַּם אִם נִזְדַּמֵּן הַדָּבָר וְיָצָא הָאָדָם חוּצָה לָאָרֶץ, עַל יְדֵי טָעוּת אוֹ עַל יְדֵי אֵיזוֹ סָבָהּ מֻכְרַחַת. הֲרֵי גַּם הַנְּבוּאָה כְּשֶׁחָלָה כְּבָר בְּאֶרֶץ יִשְׂרָאֵל אֵינָהּ פּוֹסֶקֶת גַּם בְּחוּץ לָאָרֶץ. (מוֹעֵד קָטָן כֹּה, א): "תֹּכֶן הָיֹה הָיָה דְבַר ד' אֶל יְחֶזְקֵאל בְּאֶרֶץ כַּשְׂדִּים ... הָיָה, מִפְּנֵי שֶׁהָיָה כְּבָר". שִׁפְעַת הַקֹּדֶשׁ, שֶׁהֻתְחֲלָה בְּאֶרֶץ יִשְׂרָאֵל, מְלַקֶּטֶת הִיא אֶת כָּל בְּרוּרֵי הַקֹּדֶשׁ הַנִּמְצָאִים בְּחוּץ לָאָרֶץ בְּכָל הַמַּעֲמַקִּים, וּמְקָרַבְתָּם בְּכֹחָהּ הַמּוֹשֵׁךְ אֵלֶיהָ. 
כָּל מָה שֶׁקָּשֶׁה יוֹתֵר לִסְבֹּל אֶת אֲוִיר חוּץ לָאָרֶץ, כָּל מָה שֶׁמַּרְגִּישִׁים יוֹתֵר אֶת רוּחַ הַטֻּמְאָה שֶׁל אֲדָמָה טְמֵאָה, זֶהוּ סַמָּן לִקְלִיטָה יוֹתֵר פְּנִימִית שֶׁל קְדֻשַּׁת אֶרֶץ יִשְׂרָאֵל, לְחֶסֶד עֶלְיוֹן, אֲשֶׁר לֹא יַעֲזֹב מִמֶּנּוּ מִי שֶׁזָּכָה לְהִסְתּוֹפֵף בְּצֶלְצַח שֶׁל אֶרֶץ חַיִּים, גַּם בְּהִתְרַחֲקוּ וְנוּדוּ, גַּם בְּגָלוּתוֹ וְאֶרֶץ נְדִידָתוֹ. הַזָּרוּת שֶׁמַּרְגִּישִׁים בְּחוּץ לָאָרֶץ הֲרֵי הִיא מְקַשֶּׁרֶת יוֹתֵר אֶת כָּל חֵשֶׁק הָרוּחַ הַפְּנִימִי לְאֶרֶץ יִשְׂרָאֵל וּקְדֻשָּׁתָהּ, הִצְפִּיתָ לִרְאוֹתָהּ מִתְגַּבֶּרֶת וְצִיּוּר חֲקִיקַת תַּבְנִית הַקֹּדֶשׁ שֶׁל אֶרֶץ אֲשֶׁר עֵינֵי ד' בָּהּ תָּמִיד, מֵרֵאשִׁית הַשָּׁנָה עַד אַחֲרִית שָׁנָה, מִתְעַמֶּקֶת יוֹתֵר וְיוֹתֵר, וְעֹמֶק תְּשׁוּקַת הַקֹּדֶשׁ שֶׁל חִבַּת צִיּוֹן, שֶׁל זְכִירַת הָאָרֶץ, שֶׁכָּל חֲמוּדוֹת בָּהּ קְשׁוּרוֹת, כְּשֶׁהִיא מְתַגְבֶּרֶת בַּנְּשָׁמָה, אֲפִלּוּ יְחִידִית, הֲרֵי הִיא עוֹשָׂה פְּעֻלַּת נְבִיעָה מֵעֵינִית לְכָל הַכְּלָל, לְרִבְבוֹת נְשָׁמוֹת הַקְּשׁוּרוֹת עִמָּהּ, וְקוֹל שׁוֹפָר שֶׁל קִבּוּץ נִדְחִים מִתְעוֹרֵר וְרַחֲמִים רַבִּים מִתְגַּבְּרִים, וְתִקְוַת חַיִּים לְיִשְׂרָאֵל מִתְנוֹצֶצֶת, וְצֶמַח ד' הוֹלֵךְ וּפוֹרֵחַ, וְאוֹר יְשׁוּעָה וּגְאֻלָּה מִתְפַּצֵּל וּמִתְפַּשֵּׁט, כְּשַׁחַר פָּרֻשׂ עַל הֶהָרִים. 
מְלֵאָה הִיא הַנְּשָׁמָה אוֹתִיּוֹת מְלֵאוֹת אוֹר חַיִּים, מְלֵאוֹת דֵּעָה וְרָצוֹן, מְלֵאוֹת רוּחַ הַבָּטָה וּמְצִיאוּת מְלֵאָה. מִזֹּהַר הָאוֹתִיּוֹת הַחַיּוֹת הַלָּלוּ מִתְמַלְּאוֹת זִיו חַיִּים כָּל יֶתֶר הַדְּרָגוֹת אֲשֶׁר לְבִנְיַן הַחַיִּים, אֲשֶׁר לְכָל שִׁדְרוֹת הָרָצוֹן, הַדֵּעָה וְהַמִּפְעָל, לְרוּחַ וּנְשָׁמָה, בְּכָל עֶרְכֵיהֶם. כְּשֶׁנַּגְשִׁים לְמִצְוָה, הַמִּצְוָה הִיא תָּמִיד מְלֵאַת זִיו חַיִּים שֶׁל כָּל עוֹלָמִים, מְלֵאָה הִיא כָּל מִצְוָה אוֹתִיּוֹת גְּדוֹלוֹת וְנִפְלָאוֹת, מִכָּל תַּרְיָ"ג מַצּוֹת הַתְּלוּיוֹת בְּכָל מִצְוָה מִכָּל חַיֵּי הָעוֹלָמִים שֶׁבְּסוֹד הָאֱמוּנָה. זִיו אוֹר אֱלֹהִים חַיִּים, אוֹר חֵי הָעוֹלָמִים, חַי בְּכָל נֹעַם בְּהוֹד כָּל מִצְוָה. תֵּכֶף בְּגַשְּׁתֵנוּ לַמִּצְוָה לַעֲשׂוֹתָהּ מִתְגַּדְּלוֹת כָּל הָאוֹתִיּוֹת הַחַיּוֹת שֶׁבְּמַהוּתֵנוּ, אָנוּ מִתְגַּדְּלִים וּמִתְגַּבְּרִים, מִתְעַצְּמִים בְּאוֹר חַיִּים וַהֲוָיָה עֶלְיוֹנָה, מִפֻּארָה וַעֲשִׁירָה עֹשֶׁר קֹדֶשׁ עוֹלָמִים, וּבְאוֹר תּוֹרָה וְזִיו חֲכָמָה. נוֹהֲרוֹת עָלֵינוּ אוֹתָן הָאוֹתִיּוֹת שֶׁל מְקוֹרוֹת הַתּוֹרָה, וּלְעֻמָּתָם מִתְנַשְּׂאוֹת אוֹתִיּוֹת הַחַיִּים הַמְּלֵאוֹת זִיו וְאוֹר פְּנִימִי שֶׁבְּמַהוּתֵנוּ, וּתְסִיסָה הֲרַת- עוֹלָמִים מִתָּהֹה. עֵז חַדּוֹת נֹעַם, גְּבוּרַת קֹדֶשׁ וְשָׂשׂוֹן עֲדָנִים, מִתְהַוֶּה בְּרוּחֵנוּ פְּנִימָה, וּבְכָל הַיְּקוּם מִתְחַדֵּשׁ אוֹר וְחַיִּים. הָעוֹלָם מֻכְרָע עַל יָדֵינוּ לִזְכּוֹת, עַל כָּל פָּנִים מְתֻסָּף אוֹר וְיֹשֶׁר, רָצוֹן וְשֹׂבַע טוֹב פְּנִימִי. 
בְּאֶרֶץ יִשְׂרָאֵל מִתְגַּדְּלוֹת הָאוֹתִיּוֹת שֶׁל נִשְׁמָתֵנוּ, שָׁם מַחְשִׂיפוֹת הֵן נְהָרָה, יוֹנְקוֹת חַיִּים עַצְמִיִּים מִזִּיו הַחַיִּים שֶׁל כְּנֶסֶת יִשְׂרָאֵל, מֻשְׁפָּעוֹת הֵן מִסּוֹד יְצִירָתָם הַמְּקוֹרִית בְּדֶרֶךְ יְשָׁרָה. אֲוִירָא דארץ יִשְׂרָאֵל מַמְצִיא אֶת הַגָּדוֹל הָרַעֲנָן שֶׁל אוֹתִיּוֹת הַחַיִּים הַלָּלוּ, בְּזִיו תִּפְאָרָה, בִּידִידוּת נְעִימָה וּבִגְבוּרַת רַעַם עַלִּיזָה מְלֵאָה שִׁפְעַת קֹדֶשׁ, (יְשַׁעְיָהוּ ד ג): "כָּל הַכָּתוּב לַחַיִּים בִּירוּשָׁלִָם". הַצְּפִיָּה לִרְאוֹת בַּהֲדַר אֶרֶץ חֶמְדָּה, הַשְּׁקִיקָה הַפְּנִימִית לְאֶרֶץ יִשְׂרָאֵל מְגַדֶּלֶת אֶת אוֹתִיּוֹת הַקֹּדֶשׁ, אֶת אוֹתִיּוֹת הַחַיִּים הָעַצְמִיּוֹת הַיִּשְׂרְאֵלִיּוֹת שֶׁבִּפְנִימִיּוּתֵנוּ וְעַצְמִיּוּתֵנוּ, הִיא מַגְדַּלְתָּם גָּדוֹל רוּחָנִי פְּנִימִי, (כְּתוֹבוֹת עה, א): "אֶחָד הַנּוֹלָד בָּהּ וְאֶחָד הַמְצַפֶּה לִרְאוֹתָהּ", (תְּהִלִּים פ"ז:ה'-ו'): "וּלֲצִיּוֹן יֵאָמַר אִישׁ וְאִישׁ יֻלַּד בָּהּ, וְהוּא יְכוֹנְנָהּ עֶלְיוֹן, ד' יִסְפֹּר בִּכְתַב עַמִּים, זֶה יֻלַּד שָׁם סֶלָה". - הַמִּשְׁפָּט, הָעַמּוּד הָאֶמְצָעִי, שֶׁכָּל הַטְּרַקְלִין עָלָיו נִשְׁעָן, "מָשָׁל לְמַטְרוֹנָה הַהוֹלֶכֶת וְשִׁפּוּלֶיהָ מִכָּאן וּמִכָּאן, מִשְׁפָּטִים וְאֶמְצָעִיתָהּ שֶׁל תּוֹרָה", הֵם הֵם מַהוּת הַחַיִּים, "מִשְׁפַּט בְּנֵי יִשְׂרָאֵל", מַהוּת הַחֵפֶץ הַנְּשַׁמָּתִי הַסָּפוּג בְּנִשְׁמַת מָשִׁיחַ רוּחַ אַפֵּנוּ אֲשֶׁר יִקְרְאוּ לוֹ ד' צִדְקֵנוּ, אֲשֶׁר יְגַלֶּה אוֹר מִשְׁפַּט ד' בָּאָרֶץ בִּגְבוּרָה עֶלְיוֹנָה, הַשּׁוֹלֶלֶת כָּל מִלְחָמָה וְכָל שְׁפִיכוּת דָּמִים. מִשְׁפַּט בְּנֵי יִשְׂרָאֵל עַל לֵב אַהֲרֹן - תַּמְצִית הָאוֹתִיּוֹת הַנִּשְׁמָתִיּוֹת שֶׁל כָּל יִשְׂרָאֵל, מְאִירָה בְּאוּרִים וְתֻמִּים, "בּוֹלְטוֹת אוֹ מִצְטָרְפוֹת". 
בְּתוֹךְ הַלֵּב פְּנִימָה, בְּחַדְרֵי טַהֲרָתוֹ וּקְדֻשָּׁתוֹ, מִתְגַּבֶּרֶת הִיא הַשַּׁלְהֶבֶת הַיִּשְׂרְאֵלִית, הַדּוֹרֶשֶׁת בַּחֲזָקָה אֶת הַהִתְקַשְּׁרוּת הָאַמִּיצָה וְהַתְּדִירָה שֶׁל הַחַיִּים אֶל מִצְוֹת ד' כֻּלָּן, לָצֶקֶת אֶת רוּחַ ד', רוּחַ יִשְׂרָאֵל הַמָּלֵא הַכְּלָלִי הַמְּמַלֵּא אֶת כָּל חָלִלָה שֶׁל הַנְּשָׁמָה, בְּתוֹךְ כָּל הַכֵּלִים הָרַבִּים הַמְּיֻחָדִים לָהּ, לְהַבִּיעַ אֶת הַבִּטּוּי הַיִּשְׂרְאֵלִי הַמָּלֵא בְּהַבְלָטָה גְּמוּרָה, מַעֲשִׂית וְאִידֵאָלִית. הָרְשָׁפִים מִתְגַּבְּרִים בְּלֵב הַצַּדִּיקִים, יְקוֹד אֵשׁ קֹדֶשׁ יוֹקֵד וְעוֹלֶה, וּבְלֵב כָּל הָאֻמָּה הוּא בּוֹעֵר מִיָּמִים יָמִימָה, (וַיִּקְרָא ו ו): "אֵשׁ תָּמִיד תּוּקַד עַל הַמִּזְבֵּחַ לֹא תִכְבֶּה", וּבְלֵב כָּל רֵיקָנִים שֶׁבְּיִשְׂרָאֵל וּבְלֵב כָּל פּוֹשְׁעֵי יִשְׂרָאֵל הָאֵשׁ בּוֹעֵר וְיוֹקֵד בִּפְנִימִי פְּנִימִיּוֹת, וּבִכְלָלוּת הָאֻמָּה כֻּלָּהּ כָּל חֵפֶץ הַחֵרוּת וְכָל תְּשׁוּקַת הַחַיִּים, כָּל תְּשׁוּקַת חַיֵּי הַכְּלָל וְהַפְּרָט, כָּל תִּקְוָה שֶׁל גְּאֻלָּה, רַק מִמָּקוֹר מֵעֵין חַיִּים זֶה הֵם נוֹבְעִים, כְּדֵי לִחְיוֹת אֶת הַחַיִּים הַיִּשְׂרְאֵלִיִּים בִּמְלוֹאָם בְּלֹא סְתִירָה וּבְלֹא הַגְבָּלָה, וְזֹאת הִיא תְּשׁוּקַת אֶרֶץ יִשְׂרָאֵל, אַדְמַת הַקֹּדֶשׁ, אֶרֶץ ד', שֶׁבָּהּ הַמַּצּוֹת כֻּלָּן מִתְגַּלְּמוֹת וּמִתְבַּלְּטוֹת בְּכָל חֲטִיבִיּוּתָן. וְהַתְּשׁוּקָה הַזֹּאת שֶׁל הוֹצָאַת צִבְיוֹן רוּחַ ד', שֶׁל נְשִׂיאַת רֹאשׁ בְּרוּחַ ד' בְּעֶצֶם גְּדֻלָּתוֹ, הִיא פּוֹעֶלֶת עַל הַלְּבָבוֹת כֻּלָּם וְהַכֹּל חֲפָצִים לְהִתְאַחֵד עִמּוֹ, לִטְעֹם נְעִימַת חַיָּיו, "עַל כֵּן אָהַבְתִּי מִצְוֹתֶיךָ מִזָּהָב וּמִפָּז". הָאֹמֶץ שֶׁבְּלֵב, הַמַּרְאֶה לְעוֹלָם כֻּלּוֹ אֶת גְּבוּרַת הָאֻמָּה בִּשְׁמִירַת צִבְיוֹנָהּ, שְׁמָהּ וְעָרְכָה, אֱמוּנָתָהּ, וּמַשְּׂאַת נַפְשָׁהּ, כָּלוּל הוּא בִּתְשׁוּקַת חַיֵּי הָאֱמֶת, וְהַחַיִּים שֶׁל הַמִּצְוֹת כֻּלָּן, שֶׁיָּהֵל עָלֶיהָ אוֹר הַתּוֹרָה בְּכָל מִלּוֹאוֹ וְטוּבוֹ. אִם יִפָּלֵא בְּעֵינֵי כָּל עוֹמֵד מֵרָחוֹק: אֵיךְ אֶפְשָׁר, שֶׁכָּל הָרוּחוֹת, אֲשֶׁר לִכְאוֹרָה גַּם מֵאֱמוּנָה הֵם רְחוֹקִים, יִפְעַם בָּהֶם רוּחַ הַחַיִּים בְּכֹחוֹ הַפְּנִימִי לֹא לְבַד לְקִרְבַת אֱלֹהִים כְּלָלִית כִּי אִם לְחַיֵּי יִשְׂרָאֵל הָאֲמִתִּיִּים, לְהַחְטָבָתָן שֶׁל הַמַּצּוֹת בְּצִיּוּר וּבְרַעְיוֹן, בַּשִּׁירָה וּבְפֹעַל, - אַל יִפָּלֵא בְּעֵינַי כָּל הַקָּשׁוּר בְּמַעֲמַקֵּי רוּחוֹ בְּתוֹךְ עֲמָקֶיהָ שֶׁל כְּנֶסֶת יִשְׂרָאֵל וְיוֹדֵעַ אֶת נִפְלְאוֹת סְגֻלּוֹתֶיהָ. זֶהוּ רָז הַגְּבוּרָה, רוֹמְמוֹת הַחַיִּים אֲשֶׁר לְעַד לֹא יִתְּמוּ. (וַיִּקְרָא יח ה): "וּשְׁמַרְתֶּם אֶת חֻקֹּתַי וְאֶת מִשְׁפָּטַי אֲשֶׁר יַעֲשֶׂה אֹתָם הָאָדָם וָחַי בָּהֶם אֲנִי ד'", "לְהִתְהַלֵּךְ לִפְנֵי ד' בְּאַרְצוֹת הַחַיִּים, זוֹ אֶרֶץ יִשְׂרָאֵל".
